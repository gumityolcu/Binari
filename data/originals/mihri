
1
İst113b, Aya35a, Mil33a
Fāʿilātün fāʿilātün fāʿilātün fāʿilün
1.	a.	Būy·ı zülfüñ gibi ʿanber-bār ü miskīn olmaya
b.	Ḫadd ü ḳaddüñ gibi raʿnā serv ü nesrīn olmaya
2.	a.	Bister·i nesrīn gerekmez bir dem ārām itmege
b.	Āsitānuñ gibi dil miskīne bālīn olmaya
3.	a.	Var mıdur bir yer ġamuñdan aġladuḳça dōstum
b.	Gözlerümüñ ḳanlu yaşı ile rengīn olmaya
4.	a.	Gerçi ġamzeñ ḳaṣd·i cān itmekde tīr-endāzdur
b.	Līk çeşmüñ gibi ḳan içici bī-dīn olmaya
5.	a.	Olmadı bir dem düşelden Mihrī ʿışḳıñ nārına
b.	Sīne yanup dil göyinip dīde nemgīn olmaya
2
Ġazel·i Raʿnā

İst113b, Aya34b, Mil32a
Mefāʿilün feʿilātün mefāʿilün feʿülün
1.	a.	Tebārekallāh eger dil-berise ancaḳ ola
b.	Güzeller içre bugün serverise ancaḳ ola
2.	a.	Çü düşdi şevḳ·i ruẖı āfitāb çehresinüñ
b.	Cihāna virdi żiyā enver ise ancaḳ ola
3.	a.	Saçından oldı muʿattar dimāġ·ı rūy·ı cihān
b.	ʿAbīr·i müşk(i)le bu ʿanberise ancaḳ ola
4.	a.	Hezār yerde deler sīnesini ʿuşşāḳuñ
b.	Ḫaddinüñ ġamzeleri ẖançerise ancaḳ ola
5.	a.	Dilinde şām u seḥer Mihrīnüñ budur ẕikri
b.	Tebārekallāh eger dil-berise ancaḳ ola
3
İst113b114a, Aya 35b, Mil33a
Fāʿilātün fāʿilātün fāʿilātün fāʿilün
1.	a.	Ḫoş görür benden raḳībi raḥm idüp cānān aña
b.	Nice ḳatlansun bu yürek nice disün cān aña
2.	a.	ʿĀşıḳuñ ḥaḳḳında çoḳ söz söyler inanma raḳīb
b.	ʿĀdet olmışdur cihānda dōstum bühtān aña
3.	a.	Dil marīżine lebüñden eylemezsen ger ʿilāc
b.	Ḥikmet ile çāre bulmaz olsa biñ loḳman aña
4.	a.	Atsa ġamzeñ tīrini cān pūtesine ḳāşlaruñ
b.	Gösterür dil daẖi cānā cevher·i peykān aña
5.	a.	ʿAḳl·ı küll ü dānīş ü ʿilm ulū'l_el_bāb bāb
b.	Görmese ḥüsnüñ kitābından dirüz nā-dān aña
6.	a.	Her seḥer bād·ı ṣabā bāġ·ı cihānda dil-berüñ
b.	Zülfine urduḳça şāne misk ider efşān aña
7.	a.	Ṣafḥa·i ḥüsninde başlamış vefā resmin yazar
b.	Lāciverd ile yed·i ḳudret ẖatt·ı reyhān aña
8.	a.	ʿIşḳ meydānında ṭop olsa güneş olmaz ʿaceb
b.	Kim ḳamer her dem hilālinden ṣunar çevġān aña
9.	a.	Dil dilermiş ʿīd·i vaṣluñçün kemān ebrūlaruñ
b.	Çoḳdan itdüm dōstum ben cānumı ḳurbān aña
10.	a.	Ḫaṭtuñ inşāsın ẖadüñ üstiñde kim yazdı ʿaceb
b.	Kim kirāmen kātibīn olmışdurur ḥayrān aña
11.	a.	Yollar üzre Mihrīnüñ her dem görür ẖāk oldıġın
b.	Bir naẓar ḳılmaz nedür cürmi ʿaceb sulṭān aña
4
İst114a, Aya35a, Mil32b
Fāʿilātün fāʿilātün fāʿilātün fāʿilün
1.	a.	Dōstum çün yüze gülmek eylemişsin ẖū saña
b.	Yüri iy hercāˀī var şimden gerü yā hū saña
2.	a.	Gel aḳıtma gözlerümüñ ḳanlu yaşın sevdüġüm
b.	Ocaġuña ṣu ḳoyar ẖayr itmez āẖir bu saña
3.	a.	Çeşmine cān virdüñ ey dil pendümi gūş itmedüñ
b.	Gör nice siḥr etdi āẖīr bu iki cādū saña
4.	a.	Öldürürseñ lāʿlüñ ābı ḥayret ile ger beni
b.	Teşne cāndır Ḥaḳ tatturmasun bir içim ṣu saña
5.	a.	Ẓulmet·i ġamda ḳodıysa seni yārüñ ġam yime
b.	Bulunur Mihrī cihāndur yine bir meh-rū saña
5
İst114a114b, Aya34a, Mil31b
Feʿilātün feʿilātün feʿilātün feʿilün
1.	a.	Gelmişem yüz süriyü ṭoġru ḳılup rāh saña
b.	Dilerem ʿarż ḳılam ḥālümi ey şāh saña
2.	a.	Anca ʿadl ıssı şehinşāh·ı ciḥānsın ki gelür
b.	Āsitānuña güneş ḥiẕmete her gāh saña
3.	a.	Cān u dilden oḳur ey ruẖları gül medḥ saña
b.	Rūz ü şeb bülbül·i cān ṣubḥ u seher-gāh saña
4.	a.	Yaḳdı yandırdı şehā teşne-dili ġayret odı
b.	Ẓulmet·i ġamda ḳoma Ḫıżr olā hem-rāh saña
5.	a.	Nev-cevān ide Züleyẖā gibi ey Mihrī seni
b.	Ḳıla ger luṭf ile Yūsuf naẓarın şāh saña
6
İst114b, Aya34a , Mil32a
Feʿilātün feʿilātün feʿilātün feʿilün
1.	a.	Niçe feryāda varā nālelerüm āh saña
b.	Niçe bir ʿarż ideyüm ḥālümi her ġāh saña
2.	a.	İşidüp bülbül·i şeydā meger āh·ı seḥerüm
b.	Çaġırup derd ile dir āh beni vāh saña
3.	a.	Ḥüsn·i sermāyesi elden gidicek bir gün ola
b.	Bildüre etdügini sevdügüm Allāh saña
4.	a.	Gün yüzüñ burc·ı şeref üzre ṭulūʿ etdügiçün
b.	Giceler ṣubḥa deġin ta ki ḳalur māh saña
5.	a.	Ḫāk ider ġayret odı bu dil·i miskīni yaḳub
b.	Bile yanuñda raḳīb olalı hem-rāh saña
6.	a.	Nice senġīn dil imişsin ki es̲er itmedi hiç
b.	ʿĀşıḳ·ı şūrīdeler āhı seḥer gāh saña
7.	a.	Nev-cevān etdi Züleyẖā gibi Mihrī seni ʿışḳ
b.	Ḳılalı luṭf ile Yūsuf naẓarın şāh saña
Ḥarf·i Baʿ
Baʿ
7
İst114b, Aya36a, Mil33b
Fāʿilātün fāʿilātün fāʿilātün fāʿilün
1.	a.	Neyledüm n'etdüm günāhum bilmezem bu ben ġarīb
b.	Gördügince yüz çevürür yüzüme baḳmaz ḥabīb
2.	a.	Gāh ki bir göz ucıyla merḥabā eylerdi yār
b.	Yine beñzer ki araya fitne bıraḳdı raḳīb
3.	a.	Cān żaʿīf oldı firāḳuñdan meded ḳıl dōstum
b.	Ḫaste dil derdine luṭf it gel ʿilāc et ey ṭabīb
4.	a.	Zülfüñüñ çengāline urma raḳībi ẖışm idüp
b.	Hey bu bir kelb·i laʿīndür taḳ bunuñ boynına īb
5.	a.	Ṭāliʿüñ yoḳdur güzellerden ey Mihrī çāre ne
b.	Ḳısmet·i rūz·ı ezelde saña bu olmış naṣīb
Ḥarf·i Taʿ
Taʿ
8
İst115a, Aya36b, Mil34a
Fāʿilātün fāʿilātün fāʿilātün fāʿilün
1.	a.	Ol cihān gülzārınuñ raʿnā ġazel-ẖ*ānı dürüst
b.	Ḫoş temām etmiş bu beytī içre dīvānı dürüst
c.	Ḫaṭṭ·ı reyḥān kim ṭolanmışdur gülistānı dürüst
d.	Hāledür kim devr idüpdür māh·ı tābānı dürüst
2.	a.	Cān ile ḳıldum temāşā rūy·ı cānānı dürüst
b.	Ṣāniʿ·i ḳudret ki naḳş etmiş gülistānı dürüst
c.	Ṣafḥa·yı ẖaddında yazmış ẖaṭṭ·ı reyḥānı dürüst
d.	Ḥāledür kim devr idüpdür māh·ı tābānı dürüst
3.	a.	Ḳāmeti cān gülşeninde serv ü ʿarʿar baġlamış
b.	Ḥüsninüñ şemsi cihān bāġına enver baġlamış
c.	Ruẖlarında ḳākülüñ müşkīni ʿanber baġlamış
d.	Hāledür kim devr idüpdür māh·ı tābānı dürüst
4.	a.	Ḳaşları ḳavs·ı felekdür ṣüreti bedr·i ḳamer
b.	Gün cemālidür cihān rūyına viren nūr u fer
c.	Ḳaplamışdur dil-berüñ gūyā miyānını ḳamer
d.	Hāledür kim devr idüpdür māh·ı tābānı dürüst
5.	a.	Cemʿ olup bir bezme gelmişler nice cānāneler
b.	Ḥalḳa ḳurmış murġ·i cānā zülfi dökmiş dāneler
c.	Şemʿ·i ruẖsārına ol meh-rūlaruñ pervāneler
d.	Hāledür kim devr idüpdür māh·ı tābānı dürüst
6.	a.	Devr ider cām·ı şarābı sāḳī·i meh-pāreler
b.	Nūş ider ʿışḳ·ı meyden ʿāşıḳ·ı bī-çareler
c.	Ol mehi ḳılmış īḥāṭā göz açup seyyāreler
d.	Hāledür kim devr idüpdür māh·ı tābānı dürüst
7.	a.	Cān alur çeşmi dili yaġma ḳılur ḥükmi revān
b.	Līk ḳılsañ bir naẓar ḥüsni baġışlar cāna
c.	Dir gören anuñ girībān ile gerdānın hemān
d.	Hāledür kim devr idüpdür māh·ı tābānı dürüst
8.	a.	Şehr·i Āmāsiyyede bir ẖūb u raʿnā gülzār
b.	Her ṭarafda cān u dilden ṣad hezār ʿuşşāḳı var
c.	Çevresinde dāˀire çekmişdür anuñ kūhsār
d.	Hāledür kim devr idüpdür māh·ı tābānı dürüst
9.	a.	Ṭāliʿüñ sād oldı Mihrī yeñdi baẖtuñ aẖteri
b.	Başuña ṭoġdı ġam·ı ẓulmetde devlet ẖāveri
c.	Ol melek-manẓar ḳamerçehr ile çarẖuñ çenberi
d.	Hāledür kim devr idüpdür māh·ı tābānı dürüst
9
İst115b, Aya37a, Mil36a
Mefʿūlü fāʿilātü mefʿāīlü fāʿilün
1.	a.	Cānā yeter bu cānuma cevr ü cefālar it
b.	Zecr ise cāna ancaḳ ola gel vefālar it
2.	a.	Miḥnetler ile ḳarşuña öldüḳçe ʿāşıḳuñ
b.	Sen oyna gül raḳīb ile ẖoş ẖoş ṣafālar it
3.	a.	ʿĀşıḳlaruñı bī-güneh öldürme dōstum
b.	Öldür raḳīb·i kāfiri bārī ġazālar it
4.	a.	Luṭf ile ḳıl ʿilāc bu gün ey tabīb·i cānā
b.	Dil ẖastedür firākuñ(i)le gel devālar it
5.	a.	Şīrīn-leb ile aġzuña sögmiş ey Mihrī yar
b.	ʿÖmri çoġ olsun el götür imdi duʿālar it
10
İst115b, Aya36a , Mil34a
Mefʿūlü fāʿilātü mefʿāīlü fāʿilün
1.	a.	Düşmen ḳamu kişiye raḳīb oldı ʿāḳibet
b.	Kör ṭāliʿüm ki baña ḥabīb oldı ʿāḳibet
2.	a.	Dil derdine devālar umarken veren baña
b.	Şerbet yerine zehri ṭabib oldı ʿāḳibet
3.	a.	Luṭf u vefāsı müddeʿiye oldı dāˀimā
b.	Cevr ü cefāsı baña naṣīb oldı ʿāḳibet
4.	a.	Ṣaldı beni ḳapulara bī-ʿitibār edüp
b.	Yanında müddeʿī yüridip oldı ʿāḳibet
5.	a.	Çoḳdur cihānda derd·I nigār ile mübteẕel
b.	Mihrī senüñ işüñde ġarīb oldı ʿāḳıbet
Ḥarf·i S̲e
s̲e
11
İst115b-116a, Aya37b, Mil35a
Fāʿilātün fāʿilātün fāʿilātün fāʿilün
1.	a.	ʿIşḳ bābından benüm(i)le eyledi ol yār baḥs̲
b.	Cān(i)le virdüm cevābın itmedi tekrār baḥs̲
2.	a.	Müşkilüm ḥallolmazidi kūşe·i dersẖānede
b.	Etmesem ḥüsnüñ kitābından şehā her bār baḥs̲
3.	a.	Ey müderris çünki sen taḥṣīl·i cānān itmedüñ
b.	Ḳīl u ḳal içre ḳalup sen eyleme nā-çār baḥs̲
5.	a.	Muṣḥaf·ı ḥüsnüñi zülfiñden suˀāl etmiş raḳīb
b.	Eylemek cāʿiz midür Ḳurˀāndan küffār baḥs̲
6.	a.	ʿİlm·i ʿışḳı biz ey Mihrī şöyle taḥṣīl eyledük
b.	Şimdi her ʿāşıḳ bizümle etmege ḳorẖar baḥs̲
Ḥarf·i Cīm
Cīm
12
İst116a, Aya37b, Mil35b
Fāilātün fāilātün fāilātün fāilātün
1.	a.	Bir dem ol dil-ber cemālinden ırāġ olmaḳ ne güc
b.	Bir nefes cānānesiz ʿālemde ṣaġ olmaḳ ne güc
2.	a.	Gülsitānda ġonçenüñ yanında ẖār olmaḳ ne ẖoş
b.	Lāle gibi bülbülüñ baġrında daġ olmaḳ ne güc
3.	a.	Ben gedāsını ḳomazlar yüz sürem dergāhına
b.	Pādişahuñ āsitānında yasaġ olmaḳ ne güc
4.	a.	Çeşmi ẖışm etdükce cānā ġamzesi ẖançer çeker
b.	Mest elinde dōstlar ḳılıç bıçaġ olmaḳ ne güc
5.	a.	Gülşen·i ḥüṣni kenārın ṭutdı Mihrī ẖaṭṭ·ı yār
b.	Bülbülüñ tāze gülistānında zaġ olmaḳ ne güc
Ḥarf·i Ḥa
Ḥa
13
İst116a, Aya38a, Mil35b
Fāʿilātün fāʿilātün fāʿilātün fāʿilün
1.	a.	Dōstum ʿarż it cemālüñ cānımuz bulsun feraḥ
b.	Küfr·i zülfüñi görüp īmānumuz bulsun feraḥ
2.	a.	Çün dile dil-ber ẖayāli geldi mihmān olmaya
b.	Pīş-keş cān virelüm mihmānunuz bulsun feraḥ
3.	a.	Cām·ı laʿlinden nigāruñ sāḳiyā bir bāde ṣun
b.	Meclisümüz germ olup devrānumuz bulsun feraḥ
4.	a.	Ẓulmeti bir cürˀayile ẖāne·i dilden götür
b.	Ol ṣafādan külbe·i aḥzānumuz bulsun feraḥ
5.	a.	Ḫūblarun vaṣfın ey Mihrī şöyle takrīr eyle sen
b.	Kim oḳursa defter·i dīvānumuz bulsun feraḥ
Ḥarf·i Ḫı
Ḫı
14
İst116b, Aya38a, Mil36a
Mefāʿīlün mefāʿīlün mefāʿīlün mefāʿīlün
1.	a.	Bu göñlüm zevraḳın aldı bu gün bir ġonce-leb gül-ruẖ
b.	Yaşum deryāsına ṣaldı bu gün bir ġonce-leb gül-ruẖ
2.	a.	Bülendī ḳaddi nāzile ṣalınup ser-firāzile
b.	Gülistān ṣaḥnına geldi bu gün ġonce-leb gül-ruẖ
3.	a.	Belā-keş bülbülüm bildi fiġānumdan ṣafā buldu
b.	Yüzüme gül gibi güldi bu gün ġonce-leb gül-ruẖ
4.	a.	Dile gerçi cefā ḳıldı birine biñ vefā ḳıldı
b.	Bize vaṣlın ʿatā ḳıldı bu gün ġonce-leb gül-ruẖ
5.	a.	Alup şīrīn-ẕebān ile elinden Mihrīnüñ varın
b.	Aha geldüm didi yeldi bu gün ġonce-leb gül-ruẖ
Ḥarf·i Dal
Dal
15
İst116b, Aya38b, Mil36a
Feʿilātün feʿilātün feʿilātün feʿilün
1.	a.	Eyledi yār beni derdiyle āvāre meded
b.	Ölürem etmezise ḥasret(i)le çāre meded
2.	a.	Öldürürdüm dirimiş zülfüñe çeşmüñ beni yār
b.	Virme cellād eline aṣ beni ol dāre meded
3.	a.	Çeşm·i mestüñ yine nā-ḥaḳ yere ḳan eylemesün
b.	Ṣuçını bildüre ḳatlin sene bir pāre meded
4.	a.	Şerbet·i laʿlüñ imiş ẖaste dile dōst şifā
b.	Demidir eyle devā bu dil·i bīmāre meded
5.	a.	Bir nefes ḳaldı ki Mihrī vire cān firḳat ile
b.	Çıḳmasun ḥasret(i)le hey meded ol yāre meded
16
İst117b
Fāʿilātün fāʿilātün fāʿilātün fāʿilün
1.	a.	Zülf·i müşgīnüñ nola boynuma ṣaldıysa kemend
b.	Dōstum lāzımdurur dīvāneye elbette bend
2.	a.	ʿİlm·i cādūluḳda bir üstāddur çeşmüñ senüñ
b.	Görse Hārutile Mārutu geçerdi anlara bend
3.	a.	Ruẖlaruñ dil-şāhını māt eyledi bir luʿb(i)le
b.	Gözlerüñ cān ferzina ḥācet degül sürmek semend
4.	a.	Kellesin ortaya ḳoyub öykünmiş lāʿlüñe
b.	Anuñçün çār-sūlar içre ber-dār oldı ḳand
5.	a.	Gerçi çoḳ seyreyledüm bāġ·ı cihān ṣaḥrāların
b.	Rāstī ḳaddüñ gibi hiç görmedüm serv·i bülend
6.	a.	Ḳo bizi meh-rūlaruñ mihriyle var sen fāriġ ol
b.	Nāṣiḥā etmez es̲er rusvāy·ı ʿışḳ olana pend
7.	a.	Ḫūblaruñ tīġ·i cefāsından yüzüm döndürmezem
b.	Ṭoġrasalar sīnemi ger rīze rīze bend bend
8.	a.	Derpeyince yollarına düşdügüm dil-berlerüñ
b.	Dir gören ẖayli belā-keşdür bu Mihrī derd-mend
9.	a.	Yıllar ile ben yüzin görmem dirīġā āh kim
b.	Sāyesinde ẖoş geçer dil-dārumuñ bir levend
17
İst117a, Aya38b, Mil36b
Fāʿilātün fāʿilātün fāʿilātün fāʿilün
1.	a.	Genc·i ġam vīrānesinde şimdi yārumdur nemed
b.	Sāyebānum maḥremüm ʿālemde varumdur nemed
2.	a.	Ben gedā ḥāline hem-derd olmadı illā ki bu
b.	ʿİzz ü cāhum hem-demüm hem şehriyārumdur nemed
3.	a.	Ten enīs olmışdur andan ayru olmaz bir nefes
b.	Sevdügüm yārüm vefā-dārum nigārumdur nemed
4.	a.	Ḳış güninde gāh ki esdükçe bād·ı zemherir
b.	Ḫāne·i ẖalvet-gehümde germ·i nārumdur nemed
5.	a.	Ey felek Mihrī siyeh-pūş etdüñise ġam mıdur
b.	Ḳālıba cemʿ olmadan rūḥ iẖtiyārumdur nemed
Ḥarf·i Ẕel
Ẕel
18
İst117a, Aya39a, Mil36b,
Fāʿilātün fāʿilātün fāʿilātün fāʿilün
1.	a.	Yoḳ ṣanurdum ʿālem içre cānile serden leẕīẕ
b.	Hey neler vārmış cihānda daẖi bunlardan leẕīẕ
2.	a.	Leẕẕetin işbu cihānuñ şimdi bildük ḥāṣılı
b.	Yoġ(i)miş rūy·i zemīnde vaṣl·i dil-berden leẕīẕ
3.	a.	Leblerüñ sögdükçe cānā aġzuma şeker yaġar
b.	Şöyle şīrīn loḳmadur pālūde·i terden leẕīz
4.	a.	ʿĀşıḳa baş aġrıdup ʿarż itme nāṣıḥ cenneti
b.	Leblerin ṣorduḳ nigāruñ āb·ı kevs̲erden leẕīẕ
5.	a.	Şimdi bir ṭūṭī kelāma mübtelādır Mihrī kim
b.	Söylese şīrīn sözi ḳand·ı mükerrerden leẕīẕ
Ḥarf·i Ra
Ra
19
İst117b, Aya41b, Mil39a
Fāʿilātün fāʿilātün fāʿilātün fāʿilün
1.	a.	Āteş·i ʿışḳa ol ʿāşıḳlar ki cānıñ yaḳdılar
b.	Buldılar vuṣlat ebed çünkim cihānın yaḳdılar
2.	a.	Yanmasun mı ʿāşıḳ·ı bī-çāreler pervāneveş
b.	Māh-rūlar çünki ḥüsni şemʿadānın yaḳdılar
3.	a.	Hicr(i)le ṣanma seni yaḳdı vucūdum ẖūblar
b.	Ey nice dil mülketinüñ ẖānümānın yaḳdılar
4.	a.	Lāʿline öykindügiçün lāle ruẖsārına şemʿ
b.	Lāleye dāġ urdılar şemʿüñ zebānın yaḳdılar
5.	a.	Dil(i)le cān virdi Mihrī tercemān dil-berlere
b.	Aldılar göñlin ʿaceb bu tercemānın yaḳdılar
20
İst117b, Aya44b, Mil42b
Fāʿilātün fāʿilātün fāʿilātün fāʿilün
1.	a.	Āşinālar ṣaġlıġile eylesün seyrānlar
b.	Durdıġınca bu cihān geldükçe bu devrānlar
2.	a.	Dūr düşdüñ çüñki ey dil bülbül·i gülzārdan
b.	Gitdi güller biz ḳılalum nāle vü efġānlar
3.	a.	Bister·i nesrīnde ārām eylesün ẖoş dōstlar
b.	Cismümüze püreler ursun bizüm dendānlar
4.	a.	Yisün içsün ẖoş bulur yaylaḳlarında dem-be-dem
b.	Yudalum biz ġam evinde kāse kāse ḳanlar
5.	a.	Ḳıldısa cismüñ bu şehrüñ ıssısında çāre ne
b.	Pes mekānıdır ġarīb olanlaruñ külẖānlar
6.	a.	Yoḳdurur Mihrī bu gün daʿvāya maʿni gösterir
b.	Vaz gel hercāˀilerdür şimdiki yārānlar
21
İst117b
Mefʿūlü fāʿilātü mefʿāīlü fāʿilün
1.	a.	Ey dil bahār faṣlı vü çün devr·i lāledür
b.	Lā dimezüz ki ʿāşıḳa sevdā ḥavāledür
2.	a.	Bezm·i çemende ṣaḥn·ı gülistānda devr iden
b.	Sāḳī elinde sāġar ü sāfī piyāledür
3.	a.	Dil-ber cemāli üzre ʿarāḳlar ki dizlüdür
b.	Gül yapraġında ṣanasın anı ki jāledür
4.	a.	Maʿşūḳ elinde cevr ü cefā vü ʿitāb ü nāz
b.	ʿĀşıḳ dilünde şām u seḥer āh u nāledür
5.	a.	Bu rūz içünde kūşe·i gülşende Mihrīyā
b.	Devlet anuñ ki hem-demi bir çeşm·i āledür
22
Ġazel·i Ġarra

İst118a, Aya46b, Mil44a
Fāʿilātün fāʿilātün fāʿilātün fāʿilün
1.	a.	Eşk·i çeşmümden olur cūş itdügi ırmaġlar
b.	Dūd·ı āhumdandur ebr olduġı her dem daġlar
2.	a.	Rūz u şeb yaşlar döker dolāb ser-gerdān olup
b.	Girye vü zārī ile ṭurmaz neyiçün aġlar
3.	a.	Nālem işitdükçe ditrer berg ārām eylemez
b.	Yaşumı gördükçe her āb·ı revānlar çaġlar
4.	a.	Gözlerüme sensüz ey rūh·ı revānum bir nefes
b.	Gülşen ile neyleyüm külẖān görinür bāġlar
5.	a.	Geldüġüñce güldürürsin gül gibi dil bülbülin
b.	Gitdüġiñce lāleveş baġrumda ḳorsun daġlar
6.	a.	Firḳatüñ zaẖmıyla Mihrī çoḳdan olurdı helāk
b.	Müstedām ol yine vaṣluñ aña merhem baġlar
23
İst118a
Fāilātün fāilātün fāilātün fāilün
1.	a.	Ol mübārek ẕātuña her demde ṣıḥḥat yaraşur
b.	Ol muṭahhar cismüñe her anda rāḥat yaraşur
2.	a.	Dār·ı rifʿatde ṣafā vü zevḳ(i)le leyl ü nehār
b.	Ṣaḥn·ı şıḥḥatde güzel ẖānumla ṣoḥbet yaraşur
3.	a.	Ol vücūd·ı nāzenīnüñden ırāġ olsun elem
b.	Düşmenüñe ẖāne·i ġam içre miḥnet yaraşur
4.	a.	Teb niçün ṭutar seni ṭutsın rakīb·i kāfiri
b.	Saña ṣıḥḥatler ʿadūña renc ü ẕillet yaraşur
5.	a.	Tīġ·i ḳahr ile ʿadūñuñ başını ḳaṭʿ etmege
b.	Ẕātuñā cürˀet vü hem bāzūña ḳuvvet yaraşur
6.	a.	Ney gibi iñleyen her dem ḥasūd olsun müdām
b.	Çeng ü ḳānūn ile her dem saña ʿişret yaraşur
7.	a.	Ḥaḳ baġışlasun ilāhī seni ol vālīdeñe
b.	Kim anuñ bir dānesisin saña rif'at yaraşur
8.	a.	Ḥamdülillāh kim mülāḳāt oldı Mihrī-dāʿīye
b.	Dir görenler ẕātuña erkān·ı devlet yaraşur
24
İst119a
mefʿūlü mefʿāīlü mefʿāīlü feʿūlün
1.	a.	Ol kān·ı vefā ẖoş bize gösterdi keremler
b.	Baṣdı kereminden yüzüm üstine ḳademler
2.	a.	ʿĪsī nefesi eyledi biz mürdeyi zinde
b.	Ġam-gīn dilimüz buldı ferāḥ gitdi elemler
3.	a.	Luṭfiyle ḳıldı dil·i vīrānemi māˀmur
b.	Göñlüñ ẖoş ide her dem anuñ ẖūb-ṣanemler
4.	a.	İtdi bizi ol ẕāt·ı şerīfyile müşerref
b.	Görmeyiserüz ḥaşre degin ġuṣṣa vü ġamlar
5.	a.	Mihrī niçesi şerḥ idesin vaṣfı beyānın
b.	Takrīr idemez dil ne ẖu taḥrīr ḳalemler
25
İst119a, Aya43a, Mil40b
Feʿilātün feʿilātün feʿilātün feʿilün
1.	a.	(elif) Ey ḳāmeti raʿnā vü eyā ẖūb-nigār
b.	Bitmedi ḳaddüñe beñzer daẖi bir serv ü çenār
2.	a.	(be) Bugün gülşen·i ḥüsnüñde ḳo efġān idelüm
b.	Yaraşur ṣaḥn·ı çemendeki ide feryād hezār
3.	a.	(te) Temāşā iderüz vaṣluñı luṭfuñla bugün
b.	Dil·i dervīşe ʿaṭā eyleseñ ey şāh ne var
4.	a.	(s̲e) S̲enā-ẖ*an olalı bülbül·i cān gülşende
b.	Ḥüsnüñe ḳarşu olur şām u seḥer ẖoş güftār
5.	a.	(cim) Cemālüñi görüp ġayre naẓar eylerisem
b.	Dōstum tīr·i müjeñle iki gözümi çıḳar
6.	a.	(ḥa) Ḥayātum gider ey dōst yüzüñ görmeyicek
b.	Sensüzin di imdi nice eyleye cān tende ḳarār
7.	a.	(ẖı)Ḫayālüñ yazalı naḳşını dil levḥasına
b.	Gözedür ḳıble-nümā gibi gözüm leyl ü heḥar
8.	a.	(dal) Dād etmeziseñ dādumuzı ẖūni gözüñ
b.	Beni nā-ḥaḳ yere öldürse gerek āẖir·i kār
9.	a.	(ẕel) Ẕāhid güzeli sevmege tevbe etmiş imiş
b.	Döndi cürmini bilüp itdi yine istiġfar
10.	a.	(re) Revā gördi felek biz nidelüm gülşende
b.	Bülbüle āh u fiġān hem-dem ola goncaya ẖār
11.	a.	(ze) Zülfüñde beni ʿışḳ(i)le Manṣūr gibi
b.	Cān fedādır yoluña eyleye cānum ber-dār
12.	a.	(sin) Senden çevirürsem yüzümi itme mecāl
b.	Kes ḳalem gibi başumı dilümi yar ey yār
13.	a.	(şın) Şehā ẓulmün eli şehr·i dili yaḳdı diriġ
b.	Çıkısar cānı bedeninden idiser terk·i diyār
14.	a.	(ṣad) Ṣandum ki seḥāb içre niḥān oldı ḳamer
b.	Yār ḥüsninde meger itmiş imiş zülfüñi tār
15.	a.	(ḍād) Żaʿf·ı ġam·ı hecrüñle ḳo ölsün yeridür
b.	Dil·i āşufte ki cānā aña pend etmedi kār
16.	a.	(ṭı) Ṭavāf·ı ḥaremüñ eylemişem bunca zemān
b.	İʿtiḳādum budur ey dōst beni yaḳmaya nār
17.	a.	(ẓı) Ẓulm eyleme ʿāşıḳlaruña luṭf eyleye
b.	Eylemişdür bunlaruñ ʿışḳuñ odu cānına kār
18.	a.	(ʿayn) ʿAynuñ dil ü cānlar mı kodı ʿālemde
b.	Ki itmedi ġamzelerüñ tīr ile anı şikār
19.	a.	(ġayn) Ġāyetde ṣafādur k'ola yanuñda habīb
b.	Ol saña nāz ide sen anı idesin būse kenār
20.	a.	(fe) Firāḳuñ gecesinde şu ḳadar āh etdüm
b.	Ki oldı dil āyinesi derdüm ile jeng ü ġubār
21.	a.	(ḳaf) Ḳandīl·i ruẖuñdan yaḳar iy dōst delīl
b.	Ki güneş ʿāleme envāruñı eyler izḥār
22.	a.	(kef) Göñlüm evi vīrānuñı māˀmūr itdi
b.	Ḥamdülillāh hele ʿışḳuñ olalıdan miˀmār
23.	a.	(lam) Laʿl·i lebinüñ yādına bir meh-rūnuñ
b.	Ḫūb olur nūş ide mül çün irişe vaḳt·i bahār
24.	a.	(mim) Mihrī düşeliden heves·i ʿışḳuña yār
b.	Oldı rüsvāy·ı cihān gitdi ḳamu ġayret ü ʿār
25.	a.	(nun) Nem var daẖi ʿışḳuñda budur taḥsīlüm
b.	Dilde ġam dīdede nem sīnede āteş her bār
26.	a.	(vav) Var itdügüñe ṣoñra peşīmān olasın
b.	Gül yüzüñ dāˀīresini ṭuṭıcak bir gün ẖār
27.	a.	(he) Hebā eyleme sāʿyini bu ben miskīnüñ
b.	Çoḳ zamāndur ki yoluña dil ü cān etdi nis̲ār
28.	a.	(lamelif) Lāˀiḳ ola mı ki ʿaceb ḳapuñda
b.	İtlerüñle bile ben daẖi olam ẖiẕmetkār
29.	a.	(ye) Yeter cevr ü cefāñile beni şām ü seḥer
b.	Dōstum ẖāne·i ġamda iñilet zār u nizār
26
İst119b
Feʿilātün feʿilātün feʿilātün feʿilün
1.	a.	Bize meyl eyleridi geh geh o çeşm·i ḳaralar
b.	Menʿ iderler oları bir iki yüzi ḳaralar
2.	a.	Düşeli ʿışḳı hevāsı(y)la deryā·yı ġama
b.	Görmedi zevraḳ·ı dil ḥadd ü kenār ü ḳaralar
3.	a.	Çekse zülfini ṣanem ruẖları üstine n'ola
b.	Yaraşur Kaʿbenüñ örtüsi ki ola ḳaralar
4.	a.	İtdiler ʿāşıḳ·ı şūrīdelerüñ ʿışḳunı pāy
b.	Ḳorḳaram vaṣluña daẖi geleler el ḳaralar
5.	a.	Cānı vir yār işiginde gel ey dil ṣādıḳ(i)señ
b.	ʿĀşıḳ oldur ki anuñ ṭopraġa ḳanın ḳaralar
6.	a.	ʿIşḳ bābın daẖi bir vech(i)le taḥrīr idemez
b.	Miḥrī kim bunca zamān defter ü divān ḳaralar
27
İst117b
Fāʿilātün fāʿilātün fāʿilātün fāʿilün
1.	a.	Bir ṣanem egnine almış sīm ü zer ḳaftānlar
b.	Yaraşır yolında ḳurbān olsa yüz biñ cānlār
2.	a.	Bu libāsuñ vaṣfın işitse meleklerden revān
b.	Çāḳ ideydi ḥüllesini ḥūrī vü ġılmānlar
3.	a.	Kevkeb·i seyyareveş seyreyledükçe gündüzin
b.	Ṭolmuşidi her ṭarafdan māh ile meydānlar
4.	a.	Başumı ṭop eylemişdüm ben eġerçi çalmaġa
b.	Dil-rübālar eylemişidi zülfüni çevgānlar
5.	a.	Der-gehüñden dil-berā dūr itme Mihrī bendeñi
b.	Gerçi çokdur āsitānuñda senüñ der-bānlar
28
İst 117b, Aya47a, Mil45a
Mefʿūlü mefāʿīlü mefāʿīlü feʿūlün
1.	a.	Bī-çāre göñül bilmezem āvāre nedendür
b.	Dermān nedürür bilsem aña çāre nedendür
2.	a.	Her dem felegüñ cevri ile yār cefāsı
b.	Bilsem ki bu ben baẖt·ı siyeh-kāre nedendür
3.	a.	Çeşmi baña vaṣlını ḥarām eyledi yārüñ
b.	Ben ḳanı ḥelāl itdüm o ẖūn-ẖ*āre nedendür
4.	a.	Çün delmezimiş ġamzeleri ẖançeri baġrum
b.	Bes bu yüregümde görinen yāre nedendür
5.	a.	Can bülbüli nālān ide gülzār·ı ẖaddüñden
b.	Sen yüz viresin iy yüzi gül ẖāre nedendür
6.	a.	Ben ayaġuñı öpmeġe cānlar ḳılam īs̲ār
b.	Rāygān viresin būse sen aġyāre nedendür
7.	a.	Mihrī çeke cevrüñi vü luṭfuñ göre aġyār
b.	Devlet aña ẕillet bu cefā-kāre nedendür
29
İst120a
Mefʿūlü mefāʿīlün mefʿūlü mefāʿīlün
1.	a.	Cān boynıña zülfeynüñ ʿanber-resen olmışdur
b.	ʿIşḳ ehline dergāhuñ ḥubbü'l_vaṭan olmışdur
2.	a.	Hicrüñle gözüm yaşı yaġmur gibi yaġaldan
b.	Başdan başa bu ʿālem çayır çemen olmışdur
3.	a.	Dil bülbüli feryādın artursa ʿaceb midur
b.	Şeydā ḳılan anı sen ġonca-dehen olmışdur
4.	a.	Cevrüñle beni cānā öldürme taḥammül it
b.	ʿIşḳuñ ġamıyla ẖod baña olan olmışdur
5.	a.	Yoluñda senüñ cānā bilmem ne günāh itdüm
b.	Cevrüñ baña aġyāra luṭfuñ neden olmışdur
6.	a.	Ḥaḳḳā ḳad ü ẖaddüñüñ kim olsa hevāsında
b.	Tābūt aña serv olup gülden kefen olmışdur
7.	a.	Gül ruẖlaruñuñ çoḳdur ʿuşşāḳ·ı dili ammā
b.	Çeşmine raḳībüñüñ Mihrī diken olmışdur
30
İst120a
Feʿilātün feʿilātün feʿilün
1.	a.	Cān virürem saña be-hey kāfir
b.	Bir naẓar kıl baña be-hey kāfir
2.	a.	Sen gülidüñ çemende ben bülbül
b.	Ol zamānı aña be-hey kāfir
3.	a.	Beni cevrile sen öldürmek
b.	Kim görüpdür revā be-hey kāfir
4.	a.	Çekmişem ben cefāñı biñ kerre
b.	Sen de it bir vefā be-hey kāfir
5.	a.	Bizi bir būseyile yād itseñ
b.	Olmaz idi ẖaṭā behey kāfir
6.	a.	Dil ki derd-mendüñdür evvelden
b.	Derdine ḳıl devā be-hey kāfir
7.	a.	Cān u dilden saña bu ʿālemde
b.	Mihrīdür mübtelā be-hey kāfir
31
İst121b, Aya39b, Mil37a
mefʿūlü fāʿilātü mefʿāīlü fāʿilün
1.	a.	Çeşmüme dil uyup ruẖ·ı dildāra gitdiler
b.	Göz göre gör beni nice odlara atdılar
2.	a.	Dil düzdi bāġ·ı ḥüsnine ol ṣunmasun diyü
b.	Zülf·i siyāh·ı mārı gülistānda yatdılar
3.	a.	Gül ruẖlarına beñzedüm anuñ dimiş meġer
b.	Sūsenler üstine yüriyüp dil uzatdılar
4.	a.	Nāzüklikile meyvesin aldum dehānınuñ
b.	Gör bāġbānı yaʿni ki uġrı gözetdiler
5.	a.	Öldürmege getürdi diyü müddeʿīyi yār
b.	Çeşmiyle ġamzesi baña birden göz etdiler
6.	a.	Didüm raḳībī dāra ʿaceb aṣdılar mı ola
b.	Bir ẖayr aġızlu didi ki çoḳdan uzatdular
7.	a.	Deprendügince ḳuvvet virür cāna leblerüñ
b.	Şīrīn sözüñ kelāmına şeker mi ḳatdılar
8.	a.	Bī-mihri Mihrī sevme didüm pend ṭutmaduñ
b.	Her cevri ki itdiler saña anlar ẖoş etdiler
32
İst121b
Fāʿilātün fāʿilātün fāʿilātün fāʿilün
1.	a.	Çekmeyen bilmez nedür yārüñ cefāsı özgedür
b.	Düşmeyen bilmez nedür hicrüñ belāsı özgedür
2.	a.	Olmayan ʿāşıḳ ne bilsün ehl·i ʿışḳuñ ḥālini
b.	Şerḥ olınmaz bu beyānuñ mācerāsı özgedür
3.	a.	Rāstī seyr eyle ʿuşşāḳı nevālar gösterür
b.	Dilleri ḥayrān ider ʿışḳuñ ṣadāsı özgedür
4.	a.	Ḫalvetüñde zāhidā ʿayb itme ehl·i ʿışḳa sen
b.	Künc·i ġamda ʿāşıḳuñ da bī-riyāsı özgedür
5.	a.	İşüñ altun itmek isterseñ yüzüñ zer eylegil
b.	Ṭālib·i iksīr·i ʿışḳ ol kimyāsı özgedür
6.	a.	Būy·ı zülf·i dil-berüñ ġayrin getürme ey ṣabā
b.	Bu dil·i sūzānuma ḳıble hevāsı özgedür
7.	a.	Bir ṭabībe ben didüm bīmār·ı ʿışḳa çāre ne
b.	Didi dilber vaṣlıdur anuñ devāsı özgedür
8.	a.	Bir perīnüñ ḥalka·i zülfine nā-gāh oldu ṣayd
b.	Şimdi Mihrī miskīnüñ dām·ı belāsı özgedür
33
İst 121a, Aya42a, Mil39b
Fāʿilātün fāʿilātün fāʿilātün fāʿilün
1.	a.	Ḫürrem iden ʿālemi cānā cemālüñ baġıdur
b.	Dōstum ʿuşşāḳa raḥm it gel ki ḥüsnüñ çaġıdır
2.	a.	Bülbül iñler ẖārdan ben aġlaram aġyārdan
b.	Müstedām olsun bizümle ẖayli derd ortaġıdur
3.	a.	Rīsmān·ı zülfüñle niçün baġludur boynum didüm
b.	Gösterüp çeşmin didi bu kafirüñ ṭutsaġıdur
3.	a.	Ḥasretinden aġlaram sen Yūsufuñ Yaʿḳupveş
b.	Gözlerüm yaşı dükenmez ṣanki Nīl ırmaġıdur
5.	a.	Çekmezidi bir nefes ẖāruñ cefāsın neylesün
b.	Līk bülbül gülsitān içre gülün ṭutsağıdur
6.	a.	Bezm·i ḥüsnüñe vücūdum şemʿdür pervāne dil
b.	Bu yanan cānum fitīlidür yüreġüm yaġıdur
3.	a.	Dehr elinden bir ṣafā cāmını nūş ettürmedün
b.	Ṣunduġuñ her dem felek Mihrīye biñ ṭas āġıdur
34
İst121a, Aya46b, Mil43b
Mefʿūlü fāʿilātün mefʿūlü fāʿilātün
1.	a.	Ḫaṭṭuñ benefşe ẖaddüñ ẖoş yāsemīne beñzer
b.	Gülzār·ı ḥüsnüñ ey dōst cennet içine beñzer
2.	a.	Ḥaḳḳın di ey felek sen gördüñ mi devr idelden
b.	Ḫalḳ·ı cihānda bir ẖūb bu nāzenīne beñzer
3.	a.	Yüzüñ görüp ḥasedden bedr olmasun ḳamer hiç
b.	Öykinmekile ḳaçan sen meh-cebīne beñzer
4.	a.	Ḥalḳa oldı firkatüñden ḳāddüm benüm ey bī-raḥm
b.	Baġruñ senüñ ʿacebdür seng·i nigīne beñzer
4.	a.	ʿIşḳuñ yolında cānā cān virdigüm görenler
b.	Dir ehl·i ʿışḳ içinde Mihrī güzīne beñzer
35
İst122b
Feʿilātün feʿilātün feʿilātün feʿilün
1.	a.	Dil-berüñ bāġ·ı cemāli ki kış u geh yaz açılur
b.	Ṣan cihān gülşenidür gülleri ṭurmaz açılur
2.	a.	Nice şerḥ eyleyeyin ġonca-dehānı ẖaberin
b.	Nā-gehān nār·ı nihāndan yine bir rāz açılur
3.	a.	Ḳorḳaram laʿl·i lebinüñ ẖaberin söylemeġe
b.	Nā-gehān genc·i nihāndan yine bir rāz açılur
4.	a.	Her ḳaçan kim iderem ʿışḳ·ı hevāsında sedā
b.	Āhumuñ perdelerinden nice şehnāz açılur
5.	a.	Araram ḥüsn kitābın ki vefā resmi bulam
b.	Hā cefā bābı(y)la mesˀele·i nāz açılur
6.	a.	Muṣḥaf·ı ḥüsnüni gördüñ çün oḳı sūre·i nūr
b.	Mihrī ʿāşıḳlara ʿālemde bu fāl az açılur
36
İst122b
Fāʿilātün fāʿilātün fāʿilātün fāʿilün
1.	a.	Dil ser·i zülfüñe ber-dār olmaġa cānın sürer
b.	Ölmeġe yir ister uşda geldi urġānın sürer
2.	a.	Boynuma ṭaḳsañ n'ola cānā kemend·i zülfüñi
b.	ʿĪd·i vaṣl irse ḳaçan her kişi ḳurbānın sürer
3.	a.	Ṭār ü mār itmiş ruẖında yār zülf-i ʿanberīn
b.	Ṣanasın ṭāvūsdur gülşende cevlānın sürer
5.	a.	ʿĀşıḳa maʿşūḳ çün cevr ide gelmişdür ezel
b.	Terk·i ʿādet eylemez her kişi erkānın sürer
5.	a.	Mihrī·yi dil-ẖastenüñ ḥālin ṣorarsa yāra diñ
b.	Bir nefes ḳalmışdurur ammā āh ol cānın sürer
37
İst122b, Aya41b, Mil39b
Feʿilātün feʿilātün feʿilātün feʿilün
1.	a.	Dili virdüm yalıñuz ṣanma saña cān biledür
b.	Dil nedür cān daẖi cānā saña ḳurban biledür
2.	a.	Geçdi ey ḳaşı kemān ġamzeñ oḳı cāndan öte
b.	Daẖi çeşmüñ niçe bir sīneme müjġān biledür
3.	a.	N'idelüm gözden ıraġ oldıñise dōst yeter
b.	Çün ẖayālüñ dil·i vīrānuma mihmān biledür
4.	a.	Görüp ol yāri baña söylemesün diyü raḳīb
b.	Muttaṣıl sāye gibi gör nice şeyṭān biledür
5.	a.	Mihrī bülbül gibi efġānuñı dilden ḳoma kim
b.	Lāle ẖaddinde anuñ çün gül·i ẖandān biledür
38
İst122a, Aya42b, Mil40a
Mefʿulü fāʿilātü mefāʿīlü fāʿilün
1.	a.	Düşmenler üstine ṣanemüñ el üşürdiler
b.	Yanlı ẖaberle uş beni gözden düşirdiler
2.	a.	Hecr āteşiyle dil ẖo[d] ezelden kebābidi
b.	Sīnemde yaḳdılar cigerümde pişürdiler
3.	a.	Öldürdüm idi müddeʿī bir çelmeyle tīz
b.	Neylersin itler ʿav ʿavı ʿaḳlum şaşurdılar
4.	a.	Öldürmesi ġazā diyü ʿuşşāḳ cemʿ olup
b.	Kāfir raḳībe her birisi bir ṭaş urdılar
5.	a.	Derdlü yürek ey Mihrī cefāya ideydi ṣabr
b.	Cevr·i zamāna ẖūbları ḥadden aşurdılar
39
İst122a
Fāʿilātün fāʿilātün fāʿilātün fāʿilün
1.	a.	Didi dil-ber ḥüsnümüñ ḥayrānı ol didüm be-ser
b.	Didi her dem ʿışḳumuñ giryānı ol didüm be-ser
2.	a.	Didi ḥüsnüm gülistānınuñ hezārān derdle
b.	Rūz u şeb bülbül gibi nālānı ol didüm be-ser
3.	a.	Didi Kāʿbe kūyumuñ itseñ ṭavāfın ṣıdḳ(i)le
b.	ʿĪd·i vaṣlumuñ hemān ḳurbānı ol didüm be-ser
4.	a.	Didi yüz sür āsitānumda ṭurup leyl ü nehār
b.	Sen de hiẕmetkārumuñ der-bānı ol didüm be-ser
5.	a.	Didi ey Mihrī saña cānān gerekse cān vir
b.	İmdi gel ʿışḳum yolında fānī ol didüm be-ser
40
İst122b, Aya39b,Mil37b
Fāʿilātün fāʿilātün fāʿilātün fāʿilün
1.	a.	Zülfüñ ü ḳaşuñ ḳadüñ gördüm ki cān andan çıḳar
b.	Bunlara cān virmeyen elbette cānāndan çıḳar
2.	a.	Tīr·i ġamzeñ ṭutmasun jengār ġamdan dōstum
b.	Yüregümi yar gel peykānuñı ḳandan çıḳar
3.	a.	Bī-güneh maḥbūsdur çāh·ı zenaẖdānuñda dil
b.	Zülfüñe aṣ ḳurtar ol miskīni zindāndan çıḳar
4.	a.	Ben vefā umduḳça ol bī-raḥm dil-ber āh kim
b.	Cevri ḥadden aşurur nāzile orandan çıḳar
5.	a.	Ġamzesi düzdi bulup dilde ẖayālī ẖaznesin
b.	Didi ancaḳdur ki dirler genc vīrāndan çıḳar
6.	a.	Zülfüñe baş ḳoşdı ġamzeñ yaḳdı diller şehrini
b.	Şimdi fitne ʿāleme sen çeşm·i fettāndan çıḳar
7.	a.	Müddeʿī söziy(i)le elden çıḳardum yāri āh
b.	Her geh şeyṭāna uyar elbette īmāndan çıḳar
8.	a.	Ey belā-keş Mihrī sen beñzer Belāyī neslisin
b.	Saña dāˀim bī-vefālar ġālibā andan çıḳar
41
İst122b, Aya 46a, Mil 44a
Mefʿūlü fāʿilātü mefāʿīlü fāʿilün
1.	a.	Şol dil-rübā ki ḥüsn ilinüñ kişveri geçer
b.	Bir şehdür ol ki cān u göñül leşkeri geçer
2.	a.	Ol dil-rübāya dil nice olmaya müşterī
b.	Cümle cihān güzellerinüñ serveri geçer
3.	a.	Virse żiyā cemāli cihāna ʿaceb midür
b.	Ol dil-berüñ ki ḥüsn·i cemāl enveri geçer
4.	a.	Cellād çeşmi cānuma ḳaṣd itmedün henüz
b.	Derdlü yürege ġamzesinüñ ẖançeri geçer
5.	a.	Cān viremez yolumda dime Mihrī dōstum
b.	Ṣādıḳlaruñ cihānda bu daẖi beri geçer
42
İst122b, Aya 46b Mil 44b,
Fāʿilātün fāʿilātün fāʿilātün fāʿilün
1.	a.	Şöyle kim dil ẖānesinde mihr·i cānān gizlüdür
b.	Nitekim cānda elif ten içre hem cān gizlüdür
2.	a.	Dāmenin öp devlet isterseñ yüziñ sür pāyine
b.	Derdine vir cānuñ ey dil anda dermān gizlüdür
3.	a.	Ḳaşı bismillāh ile oḳı cemāl·i muṣḥafın
b.	Küfr·i zülfinde gör anuñ nice īmān gizlüdür
4.	a.	Leblerinde dişleri naẓmın gören dir gūyiyā
b.	Ḥoḳḳa·i yāḳūt içinde dürr ü mercan gizlüdür
5.	a.	Müddeʿīyi güldürüp aġlatmasun diñ beni yār
b.	Ġarka virür ʿālemi yaşumda ṭūfān gizlüdür
6.	a.	Ġam degül ṭutsa ẖaṭı yārüñ ˀiẕārı çevresin
b.	Ẓulmetüñ içinde lā-büd āb·ı ḥayvān gizlüdür
7.	a.	Ġamzesi oḳlarına sīnem nişān olalı āh
b.	Yār bilür yüregümde niçe peykān gizlüdür
8.	a.	Ġuṣṣasın dilde görüp ṣordı ẖayāli ben didüm
b.	Ḫayli müddetdür derūnumda bu mihmān gizlüdür
9.	a.	Āşikāre būse cer itdüm lebinden didi yār
b.	ʿĀrif ol ʿārif ḳatında luṭf ü iḥsān gizlüdür
10.	a.	ʿIşḳ bir sırr·ı ilāhīdür ne bilsün mübtedī
b.	Ḥamdülillāh Mihrī cāhilden bu ʿirfān gizlüdür
43
İst123a
Mefʿūlü mefāʿīlü mefāʿīlü faʿūlün
1.	a.	Ṣarrāfı da benden beter āvāre olupdur
b.	Beñzer ẖadi dil-berlerinüñ ḳare olupdur
2.	a.	Ḳo yüzleri aġ olmasun ol ẖīzlerüñ kim
b.	ʿUşşāḳı ḳor iḥsānları aġyāre olupdur
3.	a.	Mest·i mey·i ʿaşḳ olmış ü gözine götürmiş
b.	Evkār ṭurur arḳası dīvāre olupdur
4.	a.	Bir ġonca kim açılmadın anuñ bite ẖārı
b.	Şimden gerü bunlaruñ işi vāre olupdur
5.	a.	Her bādede cānān lebi yādına ey Mihrī
b.	Ṣarrāfı da benden beter āvāre olupdur
44
İst123a
Fāʿilātün fāʿilātün fāʿilātün fāʿilün
1.	a.	ʿĀşıḳiseñ ʿışḳ yolında ṣaḳlama nāmus ü ʿār
b.	Cehd idüp bu yolda cān vir yoẖsa elden gitdi yār
2.	a.	Fāriġ olup ger göñülsüz isterisen yārunı
b.	Ġāfil olma ki ḥaẕer ḳıl ġayrınuñ olur nigār
3.	a.	ʿĀlemi ġarḳ eyleriseñ kimse silmez yaşuñı
b.	Ṣoñra ger ḳan aġlarisen günde biñ kez zār zār
4.	a.	Gülsitānında iken ol ġoncanuñ feryād ḳıl
b.	Yoẖsa yarın gül gider ḳalursun ey miskīn hezār
4.	a.	Ḫār elinden dāmenin ḳurtarmaġiçün dil-berüñ
b.	Sen daẖi her gülsitāna yüz urup yalvar ne var
5.	a.	Merd iseñ ġayret demidür sür raḳībi hey meded
b.	Dāmenine ter gülüñ yapışmasun saˀy eyle ẖār
6.	a.	Bir zamān Mihrī felekde seyr iderdi şimdi gör
b.	Bu sebepden oldı uş ayaḳlar altında ġubār
45
İst124b, Aya45a, Mil43a
Fāʿilātün fāʿilātün fāʿilātün fāʿilün
1.	a.	Gerçi dil mecrūḥdur hicrüñle gözde nem de var
b.	Ḥamdülillāh kim viṣālüñden aña merhem de var
2.	a.	Dil-ġarībin nār·ı hicrān ger yaḳarsa ġam yeme
b.	Saña ey ḳanlu yaşum āhum gibi hem-dem de var
3.	a.	Tīġ·i ḳahruñdan cigerler pārelendi gerçi āh
b.	ʿĀteş·i ʿışḳuñ yanar sinemde gūyā dem de var
4.	a.	Atmasun mı tīr·i ġamzeñden kemān ebrūlaruñ
b.	Yalıñuz cānum degül aña hedef sīnem de var
5.	a.	Hem-dem olduñsa ḥabibe ġurre olma müddeʿī
b.	Bu cihāndur şādlıḳ soñında lā-büd ġam da var
6.	a.	Sāye·yi dildārla germ olma sen ʿāşıḳlara
b.	Dil-berüñ laʿli nebātın dişlemiş ādem de var
7.	a.	Bu cihān bāġında Mihrī nice nālān olmasun
b.	Bir senüñ gibi ẖuṣuṣā ġonca-leb gül-fem de var
46
İst124b, Aya39a, Mil37a
Mefūlü fāilātü mefāīlü fāilün
1.	a.	Gözi(y)le ġamzesi ṣanemüñ el bir itdiler
b.	Ṣanduḳ·ı sīnem aña nişān idüp atdılar
2.	a.	Aḥsend ki bir ẖadenġle biñ pāre ḳıldılar
b.	Cān pūtasını toġrısı ṭoġrı gözetdiler
3.	a.	ʿIşḳuñ yolunda oẖ gibi ṭoġrı gelen şehā
b.	Nāmusı şīşelerini çoḳdan uşatdılar
4.	a.	ʿÖmrüm ṭavīlligine yine s̲abit delildür
b.	Çün ruẖlarında zülf·i ṣanemler uzatdılar
5.	a.	Öldürmesi muḥaḳḳaḳ idi dün raḳībi yār
b.	Kim māniʿ oldu kim bugün ipin uzatdılar
6.	a.	Cān şemʿasına yanduġumu dōstlar görüp
b.	Dil micmeriy(i)le göyünüp bile tüttüler
7.	a.	Cān almaġ ile mi ḳoyalar seni ẖūblar
b.	Ey Mihrī ḳatlan daẖi daẖi saña nitdiler
47
İst124a, Aya40a, Mil38a
Mefūlü fāilātü mefāīlü fāilün
1.	a.	Kim var güzeller içre cihānda saña yeter
b.	Yāẖud belā-keş ʿāşıḳ·ı şeydā baña yeter
2.	a.	Dil ḥücresinde her gece ʿışḳuñ muṭavvelin
b.	Görmege cān delīl ü tenüm būriyā yeter
3.	a.	Zecrise ḥadden aşdı gözüm yaşı başdan
b.	Cevrise yetdi cānuma ey dil-rübā yeter
4.	a.	Ḳahruñ cihānda ben görürem luṭfuñı raḳīb
b.	Öldürmekise ʿāşıḳı hey bī-vefā yeter
5.	a.	Yüz sürmekile izlerine oldum āşinā
b.	Kūyuñda itlerüñle bu ben mübtelā yeter
6.	a.	Sen ey Necāti isterisen būriyā döşek
b.	Yār eşiginde Mihrīye bir ḳurı cā yeter
6.	a.	Bir dāne ile zülfi göñül mürġin itdi ṣayd
b.	Baña cihānda ʿömrüm olınca ġıda yeter
48
İst124a, Aya41a, Mil38b
Mefʿūlü fāʿilātü mefāʿīlü fāʿilün
1.	a.	Gördüm ruẖını zülf·i şebinde nihān yatur
b.	Ṣandum seḥāb içinde meh·i āsumān yatur
2.	a.	Ḥüsnüñ mis̲āli bir daẖi gelmiş midür ʿaceb
b.	Her kūşesinde berg·i gül·ü erġuvān yatur
3.	a.	Ḳılsa vaṭan ʿaceb mi bu dil āsitānuñı
b.	Pes ʿandelīp ḳande göre gülsitān yatur
4.	a.	Ben kumrı gibi dōst direm ṣubḥ olınca ah
b.	Ol ẖoş rakīb ile ṣarulup cāna cān yatur
5.	a.	ʿIşḳuñ meyini nūş ideli Mihrī dōstum
b.	Gitdi başına gelmedi ʿaklı bī-cān yatur
49
İst125b
Mefāʿīlün feʿilātün mefāʿilün feʿilün
1.	a.	Güzellerile göñül gerçi āşīnālardur
b.	Velīk her dem olardan gelen cefālardur
c.	Demezler ʿāşıḳı gördükçe mübtelālardur
d.	Figān güzeller elinden ki bī-vefālardur
2.	a.	Egerçi ʿādetidür ẖublaruñ çü ʿāşıḳa nāz
b.	İgende ḥadden aşurmayup etseler hele az
c.	Geçürdiler günümüz her dem āhla ḳış ü yāz
d.	Figān güzeller elinden ki bīv-efālardur
3.	a.	Cefāların göre ʿāşıḳ vefāların aġyār
b.	Sürer cihānda münāfıḳ ṣafāların herbār
c.	Seveni kendüleri sevmeġe iderler ʿār
d.	Figān güzeller elinden ki bī-vefālardur
4.	a.	Vefālu gerçi güzel çoḳ denürdi devrānda
b.	Biz anı görmemişüzdür cihānda bir anda
c.	Bilimedüm bunlaruñ nāmı var nişān kande
d.	Figān güzeller elinden ki bī-vefālardur
5.	a.	Ölince Mihrī cihanda bu sırrı itme tebāh
b.	Yaḳanı çāḳ idüp it gördügüñe derdle āh
c.	Mezārun üzre biten ḥaşr olınca diye giyāh
d.	Figān güzeller elinden ki bī-vefālardur
50
İst125b, Aya44b, Mil42a
Mefʿūlü fāʿilātü mefāʿīlü fāʿilün
1.	a.	Geh hicr·i yār ü gāh beni ġamlar öldürür
b.	Geh vaṣl·ı dil-ber ile geçen demler öldürür
2.	a.	Düşmen güler bu ḥālüme ben aġlaram müdām
b.	Hey buña cān mı ḳatlanur ādemler öldürür
3.	a.	Ḫaste dile ẖayāliydi emsem eyleyen
b.	Müşkil budur ki şimdi beni emler öldürür
4.	a.	Aġlañ gülüñ ki birgün eyā dostlar rakīb
b.	Ecel irişmeden beni derhemler öldürür
5.	a.	Ḫār·ı cefāda Mihrī ölürse ne ġam raḳīb
b.	İt ḳırıcı seni anı gül-femler öldürür
51
İst 125a, Aya 42a, Mil 40a
Fāʿilātün fāʿilātün fāʿilātün fāʿilün
1.	a.	Leblerüñi gördügümce dōstum cān imrenür
b.	Yalıñuz bir ben miyem kāfir müselmān imrenür
2.	a.	Göreli zülfüñ şebinde yüzüñüñ envārını
b.	Çerẖ ser-gerdān olupdur māh·ı tābān imrenür
3.	a.	Serv ḳaddüñ nāzla seyr etdügince bāġda
b.	Her yaña aġzı ṣuyı aḳar aña büstān imrenür
4.	a.	Bāġ·ı ḥüsnüñde ṣabā depretdügince zülfüñi
b.	Ġoncalar ḥandān olup zülfüñe reyḥān imrenür
5.	a.	Düşmişem çāh·ı zenaẖdānuña gerçi rāḥatam
b.	Ḥamdülillāh ḥālüme her ehl·i zindān imrenür
6.	a.	Ḥoḳḳa·i yāḳut içre billāh ol dür-dāneye
b.	Kim ola cān virmeye ol baḥre her kān imrenür
7.	a.	Derdini derdine dermān ideliden dil-berüñ
b.	Mihrīnüñ her vechile derdine dermān imrenür
52
İst125a, Aya44a, Mil42a
Fāʿilātün fāʿilātün fāʿilātün fāʿilün
1.	a.	Muṣḥafında hüsnünüñ cānā ẖaṭuñ iʿrābdur
b.	Ṣūretüñ ʿuşşāḳa cāmiʿ ḳaşlaruñ miḥrābdur
2.	a.	Āsitānuña nice yüz sürmesün leyl ü nehār
b.	Ehl·i ʿışḳuñ secde-gāhı ḳıblesi ol bābdur
3.	a.	Dil şeb·i zülfüñde gümrāh olmasa olmaz ʿaceb
b.	Ey şehr·i ẖubān·ı ʿālem ṣūretüñ meh-tābdur
4.	a.	Yalıñuz bir ben miyem sen dil-rübāya mübtelā
b.	Cān ü dilden bu cihān ẖalḳı saña aḥbābdur
5.	a.	Gözleri yaşın revānlar eyleyüp nālān ider
b.	Mihrī ḥüsnüñ gülsitānında bugün dūlābdur
53
İst125 a, Aya45a, Mil42b
Mefʿūlü fāʿilātü mefāʿīlü fāʿilün
1.	a.	Ne ḥüsnüm āfitāb vü ne ẖod māh gencidir
b.	Ne kaşlarum kemān vü ne zülfüm nişāncıdur
2.	a.	Bühtānlar eylemiş bize raʿnā diyü ẖatīb
b.	Şāʿirlerüñ bir nicesi ġāyet yalancıdur
3.	a.	Lāġile būse istese bizden ʿaceb degül
b.	Saḳalı gelse her kişi eller gülincidür
4.	a.	Şimden gerü Makāmībizüm būsemiz hemān
b.	Yıllarla yürek aġrısı ishāl rencidür
5.	a.	Her āsitāna yüz sürüyüp būse cer ider
b.	Bu bāb içinde Mihrī de senden dilencidür
54
İst126b, Aya41a, Mil39a
Fāʿilātün fāʿilātün fāʿilātün fāʿilün
1.	a.	Her seḥer vaḳtinde dil-ber çün ṣabāya rū ṭutar
b.	Zülf·i būyıyla cihān eṭrāfını ẖoş bū ṭutar
2.	a.	Bir güzeller şāhını ḥüsn içre gördüm nāgehān
b.	Ser-te-ser dil mülkini didüm ki āẖir bu ṭutar
3.	a.	Çeşm·i pür-efsun ile diller ḳomaz bend itmedük
b.	Siḥrle beñzer cihānı bu iki cādū ṭutar
4.	a.	Firkatüñden iñlesem ditrer zemīn ü āsumān
b.	Ḥasretüñden aġlasam işbu cihānı ṣu ṭutar
5.	a.	Mihrīye raḥm it bugün yoẖsa bilürsin dōstum
b.	İrteden tīz ḥüsnünüñ āyinesini mū ṭutar
55
İst126b, Aya40b, Mil38b
Fāʿilātün fāʿilātün fāʿilātün fāʿilün
1.	a.	Yine eyyām·ı bahār irdi bezendi her diyār
b.	Ḳıldı āfāḳı şükūfeyle müzeyyen girdigār
2.	a.	Nice nakş itdi gör ol naḳḳāş ṣunʿından yine
b.	Her diraẖt·ı ẖāmdan gösterdi bir rūy·ı nigār
3.	a.	Devlet anlaruñ ki bu es̲nāda ola gülzārda
b.	Bir elinde cām·ı sāġar bir elinde zülf·i yār
4.	a.	Geh yañaġından gül ala geh lebinden mül anuñ
b.	Geh miyānını der-āguş ide geh būse-kenār
5.	a.	Gül gibi geldi yine ʿālem bahārıyla bugün
b.	Ṣūretin keşf eyledi gülzāra beñzer şehriyār
6.	a.	Ḳadd·i dil-cūsını gördi raḳsa girdi servler
b.	Aña germ olup çemende ayasın ḳarṣar çenār
7.	a.	Her gül-endāmuñ hevāsına mey·i ẖām iç yüri
b.	ʿĀrifiseñ fırṣatı fevt itme bu dem zinhār
8.	a.	Didi Mihrī ol güle bencileyin bülbül mi olur
b.	Didi kim ben görürem günde senüñ gibi hezār
Ḥarf·i Zel
Zel
56
İst126a, Aya40b, Mil38b
Mefʿūlu mefāʿīlü mefāʿīlü feʿūlün
1.	a.	Bizden ḳaçırur ḥüsnüni dil-ber ne kolaysuz
b.	Bülbülden irāġ oldu gül·i ter ne kolaysuz
2.	a.	Ḳahrın çeke ḥadden aşırı ʿāşık·ı ṣādıḳ
b.	Luṭfıñ göre her cāhil ü ebter ne kolaysuz
3.	a.	Biñ yerde dilüm delmiş iken ġamzesi tīri
b.	Çeşmi de ura sīneme ẖançer ne kolaysuz
4.	a.	Yoḳ yere dehānı ẖaberin itdi deyü faş
b.	Düşürdi bizi dillere eller ne kolaysuz
5.	a.	Şīrīn lebin aġyāra ṣunar Mihrīye ṣunmaz
b.	Ṭūṭī baḳa ḳarga yiye şeker ne kolaysuz
57
İst126a
Mefʿūlü mefāʿīlü mefāʿīlü faʿūlün
1.	a.	Benden çevirür yüzini cānān ne ḳolaysuz
b.	Meyl itmedügi ḳulına sulṭan ne kolasuz
2.	a.	ʿAşıḳları bir būsesine cān vire her dem
b.	Aġyārlara ol ṣarıla ʿuryān ne kolaysuz
3.	a.	Derd ol dirīġā kişinüñ sevgilü yāri
b.	Yanından ıraġ oldugı bir an ne kolaysuz
4.	a.	Sāˀillerine virmeye hiç ḥüsn·i zekātın
b.	Yādlara ḳıla luṭfla iḥsān ne kolaysuz
5.	a.	Buyurmış iken aṣmaġa ol yār raḳībi
b.	Aṣılmadan it üzile urġan ne kolaysuz
5.	a.	Öldüriser āẖır ġam·ı hicrān seni Mihrī
b.	Yār itmez ise derdüñe dermān ne kolaysuz
58
İst126a, Aya49a, Mil47a
Mefʿūlü mefāʿīlü mefāʿīlü faʿūlün
1.	a.	Çün derdle āh eylemege başlaruz biz
b.	Her kandese ʿışḳ ehline yoldaşlaruz biz
2.	a.	Her ġonca-lebün yāḍına efġānumuz artar
b.	Bülbüller ile gūya ki ḳardaşlaruz biz
3.	a.	Şemʿ·i ruẖuña ta geceler ṣubha dek ey dōst
b.	Per yaḳmada pervāneye yoldaşlaruz biz
4.	a.	Eksilmedi aġyār nidem yār eşiginden
b.	Ol kelb·i laʿīni şu ḳadar taşlaruz biz
5.	a.	Ḫūblarda vefā bulımaduḳ Mihrī cihānda
b.	Bir baẖtı siyeah ṭāliʿi yoḳ başlaruz biz
59
İst127b
Fāʿilātün fāʿilātün fāʿilātün fāʿilün
1.	a.	Ḥacı Nābī bizüm Allāha ḳalupdur işümüz
b.	Ki bu hercāˀilere uġradı ḳutsuz başumuz
2.	a.	Ḳadri bilinmeyen ʿāşıklar içün ḥaşre degin
b.	Dögelüm başumuzı taşlara aḳsun yaşumuz
3.	a.	Ḫārı elden ḳoyalum cān virelüm gül yolına
b.	Ḳaçan ise gidecekdür ḳoya gitsün başumuz
4.	a.	Ḳuru lāf ile cihānı bize güldürmeyelüm
b.	Sırrile işleyelüm her işi bitsün işümüz
5.	a.	Loḳma loḳma ḳoysunlar etümüz her demde
b.	Rāżıyuz tek her uyuz it yemesünler leşimüz
6.	a.	Düşde gördüm ki rakībi bile reddeyledi yār
b.	Añla taʿbirümüzi ẖayra dönüpdür işümüz
7.	a.	Dil-berüñ yolına Mihrī dürüşüp cehd idelüm
b.	Ḳalsun ol yolda bizüm dırnaġumuzla dişümüz
60
İst127b, Aya48a, Mil46a
Mefʿūlü mefāʿīlü mefāʿīlü faʿūlün
1.	a.	Ḥasret çekerem derdle ḳan itmemek olmaz
b.	Miḥnet belümi devr·i kemān itmemek olmaz
2.	a.	Göz yaşını ḳaddüñ görüp ey serv·i revānum
b.	Yüz ṣuyile sen serve revān itmemek olmaz
3.	a.	Fettān gözüñüñ ḳaṣdı dil ü cānmış ey dost
b.	Tīr·i müjeñe sīne nişān itmemek olmaz
4.	a.	Per yaḳmada pervāne ṣıfat şemʿ·i rūẖuña
b.	ʿIşḳuñ beni üstād·ı cihān itmemek olmaz
5.	a.	Gülşende görürsin güli her ẖār ile Mihrī
b.	Tā ṣubḥa degin āh ü figān itmemek olmaz
61
İst127b, Aya 48b, Mil46a
Mefʿūlü mefāʿīlü mefāʿīlü faʿūlün
1.	a.	Sensüz ṣanemā cismüme bu cānı gerekemez
b.	Cānum sen imişsün baña cān anı gerekmez
2.	a.	Gülzār·ı ẖadüñsüz baña ey cān·ı cihānum
b.	Firdevs·i cinān ü gül·i ẖandānı gerekmez
3.	a.	Dişüñ var iken lüˀlüˀ vü mercānı niderler
b.	Laʿlüñ var iken çeşme·i ḥayvānı gerekmez
4.	a.	Derdüñ yeter ey dōst benüm derdüme emsem
b.	Dil ẖastene cānā daẖi dermānı gerekmez
5.	a.	Ḫaddüñle ḳaddüñ ü ruẖun var iken ey dōst
b.	Serv ü semen ü lāle vü reyḥānı gerekmez
6.	a.	Cānānuñı terk it didi cānuñ gerekise
b.	Mihrī didi cānānı gerek cānı gerekmez
7.	a.	Öldürmekse ey dōst raḳībī yeter elḥāḳ
b.	Ol ḳelb·i laʿīnüñ bir avuç ḳanı gerekmez
62
İst127a
Mefʿūlü mefāʿīlü mefāʿīlü feʿūlün
1.	a.	Sen var(i)ken ey dōst baña yār gerekmez
b.	Cevrüñ çekeyüm ġayri vefādār gerekmez
2.	a.	Cevrüñ de vefādur baña derdüñ de devādur
b.	Bī-mār·ı dile bir daẖi tīmār gerekmez
3.	a.	Cānā bu cihān içre vefādār ṣanemler
b.	Her kūşede gerçi nicesi var gerekmez
4.	a.	Kūyuñda senüñ dāˀimā ʿüryān olayın dek
b.	Cennetde baña ḥülle vü destār gerekmez
5.	a.	Pend itme baña yār içün yarını nāṣıḥ
b.	Yārum baña pendüñ saña hey var gerekmez
6.	a.	Çeşmüñ beni öldürdi vü sen yoḳ niçe dirsin
b.	Ġamzeñ ẖo şehādet ider inkār gerekmez
7.	a.	Mest·i mey·i ʿışḳ ol yüri ʿālemde ey Mihrī
b.	Pes rind ü ẖarābāt olana ʿār gerekmez
63
İst127b, Aya 48b, Mil46b
Mefʿūlü mefāʿīlü mefāʿīlü feʿūlün
1.	a.	ʿIşḳ āteşine yanıcı pervānelerüz biz
b.	Bu āteşe per yaḳmıyacaḳ ya nelerüz biz
2.	a.	Nūş eylemişüz rūz·ı ezel cāmını ʿışḳuñ
b.	Tā ḥaşre dek ol şevḳ(i)le mestānelerüz biz
3.	a.	Var ẖān-ḳaḥı bekle riyāy ile sen ey şeyẖ
b.	S̲ābit ḳademüz sākin·i meyẖānelerüz biz
4.	a.	Ġāfil ḳomazuz ẖublaruñ elden ölince
b.	Zencīr·i ser·i zülfiñi divānelerüz biz
5.	a.	Rüsvālıġumuz ẖalḳ·ı cihān bildi ne ġam çün
b.	Gūş eylemezüz nāṣıḥı rindānelerüz biz
6.	a.	Meydānına ʿışḳuñ bugün iẖlāṣla girdük
b.	Baş oynayıcı bir niçe merdānelerüz biz
7.	a.	Ey dōst raḳībile ṭurup ṣoḥbet idersin
b.	ʿUşşāḳlaruz çün yine bī-gānelerüz biz
8.	a.	Ḳılmaḳ dileriseñ dil·i vīrāneyi maʿmūr
b.	Gel göñlümüzi yap ḳatı virānelerüz biz
9.	a.	Terk·i dil ü cān itmeyecek dōst yolında
b.	Ey Mihrī nice ṭālib·i cānānelerüz biz
64
İst128b, Mil 45a, Aya 47b
Feʿilātün feʿilātün feʿilātün feʿilün
1.	a.	Gördi bir māh-likāyı yine sevdi gözümüz
b.	Göz ucından göze göz odlara atduḳ özümüz
2.	a.	Leb·i vaṣfından anuñ ṣormaġa ben cān virürem
b.	ʿArż·ı ḥāl itmeġe līkin aña doymaz yüzümüz
3.	a.	Ruẖ·ı devrinde virür zülfi bize ʿömr·i dırāz
b.	Feraḥından bir olupdur gicemiz gündüzümüz
4.	a.	Yapışup dāmen·i aġyāra müdārā iderüz
b.	Nitekim yalvaruruz bir çöpe geçmez sözümüz
5.	a.	ʿIşḳ·ı rāhında anuñ ẖāk ile yeksān olalum
b.	Cān mülkin yıḳalum göklere çıḳsun tozumuz
6.	a.	Āsumānīler atar göklere āhum dün ü gün
b.	Berḳ·i āhumla ʿaceb yanmaz ise yıldızumuz
7.	a.	Ruẖ·ı şemʿine anuñ Mihrī çü pervānelerüz
b.	Yanalum yaḳılalum bir pula almaz yüzümüz
65
İst128b
Fāʿilātün fāʿilātün fāʿilātün fāʿilün
1.	a.	Neyleyem bī-çāreye göñlüm bir dem olmaz yārsuz
b.	Öpsem olmaz nitekim cehd eylerem bu ʿārsuz
2.	a.	Ben dilümde nāmını vird itdüm ammā dil-berüm
b.	Bir dem añmaz ādem olmaz bir nefes aġyārsuz
3.	a.	Vaṣlını iḳrār idüp ṣaldı beni sevdālara
b.	Döndi inkār eyledi bu dīnī yok iḳrārsuz
4.	a.	Ey ṭabīb·i cān meded bī-māruñam öldüm meded
b.	Didi ẖūdur ʿāşıḳ öldürmek baña tīmārsuz
5.	a.	Görmedüm bir ẖūb kim yanında olmaya raḳīb
b.	Bu cihān baġında hiç gül olmaz imiş ẖārsuz
6.	a.	Ḫūblaruñ mihrini Mihrī ölürüz terk itmezüz
b.	Kim ne dirise disün biz olmazuz yarsuz
66
İst128a, Aya48a, Mil45b
Fāilātün fāilātün fāilātün fāilün
1.	a.	Yolına can virmege cānāne gelmişlerdenüz
b.	Ṭālib·i derd olmışuz dermāne gelmişlerdenüz
2.	a.	Başumı ṭop itmeg içün zülfüñüñ çevgānına
b.	ʿIşḳıñuñ meydānına merdāne gelmişlerdenüz
3.	a.	Mührüñi göñülde muḥkem ṭutmışum ḥaḳ söylerem
b.	Ṣıdḳ ile Manṣurveş urġāne gelmişlerdenüz
4.	a.	Gülsitān·ı hüsnüñüñ her kūşesinde dōstum
b.	Bülbül·i gūyā olup efġāne gelmişlerdenüz
5.	a.	Gelmişüm ḥüsnüñ zekātından ki şeyallah idem
b.	Ṣanma bu derviş·i cānā nāne gelmişlerdenüz
6.	a.	Ey tabīb·i dil beni bend ile dermān vaktidür
b.	Zülfüñüñ zencīrine dīvāne gelmişlerdenüz
7.	a.	Şemʿ·i ruẖsārına cānānuñ ey Mihrī dāˀimā
b.	Yānalum pervāneveş çün yāne gelmişlerdenüz
Ḥarf·i Sīn
Sīn
67
İst128a, Mil47a, Aya49b
Fāʿilātün fāʿilātün fāʿilātün fāʿilün
1.	a.	Nitekim yārüñ yolında cān virüp itdüm heves
b.	Vuṣlatına bulmadum ʿālemde bir gün dest-res
2.	a.	Yıllar ile görmezem yārüm yüzin ben müddeʿī
b.	Sāyesi gibi ḳatından eksik olmaz bir nefes
3.	a.	Lāʿl·i şīrīnüñe ben cān virürem irmez elüm
b.	Āh kim ḳarşumda dāˀim lā-tekellüf yer mekes
4.	a.	Nice feryād idesin ʿışḳuñ belāsından göñül
b.	Bulmaduñ ʿālemde çün feryāduña feryād-res
5.	a.	Kūyuñ içre geceler tā ṣubḥ olınca dōstum
b.	İtlerüñle hem-dem olduġum baña ʿālemde pes
6.	a.	ʿĀşıḳuñ ḳadrin bilür yolında cān virseñ revā
b.	Bī-vefā hercāˀiler sevdāsına yelmek ʿabes
7.	a.	ʿĀrife bir ḥarf pesdür hiç taṭvīl eyleme
b.	Ṭāliʿüñ yoḳdur güzellerden ey Mihrī sözi kes
Ḥarf·i Şın
Şın
68
İst129b, Aya 49b, Mil 47b
Mefāʿīlün mefāʿīlün mefāʿīlün mefāʿīlün
1.	a.	Ruẖuñ envār·ı şevḳinden ṭolupdur bu cihān āteş
b.	Vücūdum mülkini yaḳsa ʿaceb mi her zaman āteş
2.	a.	Yaḳup ʿışḳuñ odın sīnemde dāˀim saḳlaram cānā
b.	Anuñçün ẖāne·i dilde yanar her dem nihān āteş
3.	a.	Firākuñla visālüñle dil·i mehcūr ey dilber
b.	Olur her nār bir gülşen olur her gülistān āteş
4.	a.	İlāhī gülşen·i ḥüsnin gözüm yaşı ile sen saḳla
b.	Ṭolupdur gerçi āhumdan zemīn ü āsuman āteş
5.	a.	Çıḳar cān rāẖtını şehr·i bedenden Mihrī dil-ẖaste
b.	Fedā ḳıl yār olunda ki ider nā-geh ziyān āteş
Ḥarf·i Ṣād
Ṣād
69
İst129b, Aya 50a, Mil 48a
Fāʿilātün mefāʿīlün feʿīlün
1.	a.	Dost beḥaḳḳ·ı sūre·i iḥlāṣ
b.	Beni öldür belādan eyle ẖalaṣ
2.	a.	Yeter atsun müjeñ tīrini ḳaşuñ
b.	Oḳ nişānına urdı yayuñı aṣ
3.	a.	Dil·i dīvānemüzi zülfüñde
b.	Dōstum bir kıl ile baġla ya aṣ
4.	a.	Maʿnā dükkānıçinde ṣarrāf ol
b.	Sende bulsun ḳāmusı gevher·i ẖāṣ
5.	a.	Virme nādān eline kim ne bilür
b.	Altınuñ ḳıymetini ehl·i raṣāṣ
6.	a.	Baḥr·i şiʿr içre Mihrī bir dürdür
b.	Ki anı görmemiş ola ġavvāṣ
Ḥarf·i Ḍād
Ḍād
70
İst129a, Aya 50a, Mil 48a
Fāʿilātün fāʿilātün fāʿilātün fāʿilün
1.	a.	Teşnedür dil leblerüñden çeşme·i cāñ eyle ʿarż
b.	Ḫıżr-veş ẓulmette ḳaldum āb·ı hayvān eyle ʿarż
2.	a.	Ruẖlarunuñ pertevin setr itmesün kāfir ẖaṭuñ
b.	Hey begüm göster cemālüñ nūrın īmān eyle ʿarż
3.	a.	Müntehā ḳaddüñ gibi bir nārven görsün henüz
b.	Būstāna gel bugün serv·i ẖırāman eyle ʿarż
4.	a.	Pāḍişāhum seyr iderken bāġ·ı ḥüsnüñ kūşesin
b.	Bu dil·i dervīşüñe sib·i zenāẖdān eyle ʿarż
5.	a.	Ḫāk·i pāyine nis̲ār etmeklikiçün dil-berüñ
b.	Ḳanlu yaşuñdan ey Mihrī dürr ü mercān eyle ʿarż
Ḥarf·i Ṭaˀ
Ṭaˀ
71
İst129a, Aya 50b, Mil 48b
Mefūlü fāilātü mefāīlü fāilün
1.	a.	ʿArż itdi gülşene görüñ ol gülʿiẕār ẖaṭ
b.	Naḳş itdi gül varaḳlarına yazdı yār ẖaṭ
2.	a.	Ṣandum seḥāba girdi veyāẖud ṭutıldı gün
b.	Olmış güneş yüzinde meġer āşikār ẖaṭ
3.	a.	Yazmış cemāli levḥine reyḥān ẖaṭ·ı rikāʿ
b.	Devr·i ḳamerde gör nice bulmış ḳarār ẖaṭ
4.	a.	İster ki laʿli çeşmisīle tāze ter ola
b.	Āb·ı kenāre geldügi bu sebzezār ẖaṭ
5.	a.	Bildi ẖadin de yazdı ẖaṭın ḳıl ḳalemle yār
b.	Merġūb olur kenāre yazılsa ġubār ẖaṭ
6.	a.	Şimden girü vefā ẖaṭını ḳıl ḳalemle yaz
b.	Cān levḥasında ṣaḳlayalum yāḍigār ẖaṭ
7.	a.	Geldi ʿiẕārı üstine leşker çeküp bugün
b.	ʿĀşıḳların yaʿni ki ide tār ü mār ẖaṭ
8.	a.	Ṣanma cemāl·i ayīnesinden gözüm ıram
b.	Bir toz getürmek ile sen ey nā-bekār ẖaṭ
9.	a.	Geldise ẖaṭṭı gül yüzine Mihrī ġam degül
b.	Ter ġonca iken eylemişüz iẖtiyār ẖaṭ
Ḥarf·i Ẓeˀ
Ẓeˀ
72
İst 129a, Aya 51a, Mil 48b
Mefūlü mefāīlün mefūlü mefāīlün
1.	a.	Cān bülbüli itdükçe sen ġonca-dehāndan ḥaẓ
b.	İtmedi cihān içre bir bāġ·ı cināndan ḥaẓ
2.	a.	Ey ehl·i ṣafā cehd et ʿışḳ ile geçir ʿömri
b.	Bulmaḳ dileriseñ ger cān ile cihāndan ḥaẓ
3.	a.	Tīr·i müjeñi cānā atsun ḳo kemān ebrūñ
b.	Eyler bu dil ü cānum ol tīr ü kemāndan ḥaẓ
4.	a.	Gülzār·ı cemālüñi bozdı mı ṣanur ẖaṭṭuñ
b.	İtmez mi ṣafā ehli her vaḳt ẖazāndan ḥaẓ
5.	a.	Çeşmi dirimiş Mihrüñ cānın ḳıluram yaġma
b.	İtsün iderüz ġayet hey biz o ziyāndan ḥaẓ
Ḥarf·i ʿAyın
ʿAyın
73
İst 130b, Aya 51a, Mil 49a
Mefāīlün mefāīlün feūlün
1.	a.	Dile cevrin ḥabīb itmişdi ḳāṭıʿ
b.	Dirīġā yine beñzer itdi rāciʿ
2.	a.	İçer ṣu yirine ḳanumı ġamzeñ
b.	ʿAceb budur ki olmaz daẖi ḳāni
3.	a.	Beni bir tīrle öldürmüşdi ġamzeñ
b.	Arada çeşmüñ olmasaydı māniʿ
4.	a.	Düşelden ʿışḳuñuñ sevdāsına āh
b.	Neler oldı benüm başuma vāḳiʿ
5.	a.	Ṭapuñdan ummazidim dost āẖir
b.	Ḳatuñ olayıdı külli żāyiʿ
6.	a.	İrilmez yāra cehd ile ey Mihrī
b.	Kişide olmıyacaḳ zerre ṭālīʿ
Ḥarf·i Ġayn
Ġayn
74
İst 130b, Aya 51b, Mil 49b
Fāʿilātün fāʿilātün fāʿilātün fāʿilün
1.	a.	Bir büt·i gül-çihre ile ʿārif ol ʿazm eyle baġ
b.	Fırṣatı fevt itme seyrān it ki tīz giçer bu çaġ
2.	a.	Baġruñuñ ḳanı ile pür eyle çeşmüñ sāġarın
b.	Dil kebābından ḥabībe mā-ḥażar eyle yaraġ
3.	a.	Gonca laʿli yāḍına nūş eylesün gülgūn-mey
b.	Lāle ẖaddi şevḳına ser-mest olup ṣunsun eyaġ
4.	a.	Vaḳt·i nevrūz irdi bu es̲nāda ġāyet cehl ola
b.	Bir nefes olmaḳ ḥabībüñ ẖāk·i pāyinden ıraġ
5.	a.	Ya sevindür ʿīd·i vaṣluñla ya öldür Mihrīyi
b.	Ḳıl teraḥḥüm vaḳtidür kim süñüge irdi bıçaġ
75
İst 130a, Aya 51b, Mil 49b
Fāʿilātün fāʿilātün fāʿilātün fāʿilün
1.	a.	Dōstum dil mürġine ḳurmış ḳara zülfeynüñ aġ
b.	Göz ḳızardup düşdüm illā āh kim müşkül duzaġ
2.	a.	Nitekim cehd eylerem meyl itmeyem meh-rūlara
b.	Çıḳarur yoldan beni bir zülfi ḳara yüzi aġ
3.	a.	Ol ḳadar yaḳdum şehā ʿışḳuñ fitīlin sīnede
b.	Ḳurıdı cismümde ḳanum eridi yürekde yaġ
4.	a.	Yaḳmasa ġam ẓulmetinde ḳalmış idüm tā ebed
b.	Ruẖları nārı ẖayāli ẖāne·i dilde çerāġ
5.	a.	Düşdi Mihrī bir perīnüñ zülfinüñ çengāline
b.	Key hünerdür bu belādan ḳurtarursa cānı ṣaġ
Ḥarf·i Feˀ
Feˀ
76
İst 130a, Aya 52a, Mil 50a
Feʿilātün feʿilātün feʿilātün feʿilün
1.	a.	Şimdiden girü cihān ẖūblarınuñ vārına yuf
b.	Ḳurı daʿvālar ile itdügi iḳrārına yuf
2.	a.	Eyü çekdüñ bularuñ cevr ü cefāsın be yüri
b.	Nice bir yalvaralum yārına aġyārına yuf
3.	a.	Hey bu rīş ẖandelerüñ bir beşi vü biñ dil ile
b.	ʿĀşıḳuñ aldayıcı ḳavli yalan yārına yuf
4.	a.	Seveni sevmez ü bunlar ha sever sevmeyeni
b.	Ḳo bu maḥbūblaruñ dünyede bī-ʿārına yuf
5.	a.	İʿtimād itdügiçün ʿahdine hercāˀīlerüñ
b.	Mihrīnüñ daẖi cihāñda çürük efkārına yuf
77
İst 130a, Aya 52a, Mil 50a
Mefʿūlü mefāʿīlü mefāʿīlü faʿūlün
1.	a.	Ġamzeñ ġarażı cān ise cānā ne tekellüf
b.	Başumda senüñ cān daẖi cānā ne tekellüf
2.	a.	Ger sen ḳılasın dōst ser·i zülfüñi çevgān
b.	Ben daẖi ḳılam başumı meydāne tekellüf
3.	a.	Geldükçe ẖayālüñ dile mihmān ṭutar elde
b.	Ḫūn·ı cigerümle ṭolu peymāne tekellüf
4.	a.	Kūyuñda raḳībüñi aṣayduḳ boġazından
b.	İt degmeñüz olmaz yazuḳ urgane tekellüf
5.	a.	Mihrī saña bin cān dileriseñ virür ey dost
b.	Bir būse vire sen de aña rindāne tekellüf
Ḥarf·ı Ḳaf
Ḳaf
78
İst 131b, Aya 54b, Mil 52b
Mefūlü fāilātü mefāīlü fāilün
1.	a.	Cürmüm nedir ki dilbere bizden ṣafāsı yoḳ
b.	Ben bendesine ẕerrece meyl ü vefāsı yoḳ
2.	a.	Her bir ẖabīs̲le ṣalınur nice ölmeyem
b.	Gördükçe beni yüz çevirür merḥabāsı yoḳ
3.	a.	ʿIşḳuñ esīri derd ile dermānda kim begüm
b.	Alsañ bizim de göñlümüz ele ẖaṭāsı yoḳ
4.	a.	Her bī-nevāya vaṣl·ı nevāsın ʿaṭā ider
b.	Ben bī-nevāya zerrece vaṣl·ı ʿaṭāsı yoḳ
5.	a.	Bir nev-bahāra bir gün olur kim ẖazān irer
b.	Ġırra olma ḥüsne sevdügüm āẖir beḳāsı yoḳ
6.	a.	Her māh-rūy ʿāşıḳuñ āhı duẖanıile
b.	Hiç görmedüñ ki soñra yüzinüñ ḳarası yoḳ
7.	a.	Atma Halil-veş beni odlāre ey rakīb
b.	ʿĀşıḳ bu yolda yanmaġa ṣanma rıżāsı yoḳ
8.	a.	Ey dil hemīşe cevr ü cefāya taḥammül it
b.	Ṣanma cihānda her kişinüñ bir belāsı yoḳ
9.	a.	Mihrī gerekse yolına cān vir gerek cihān
b.	Oynar güler rakīb ile senden ṣafāsı yoḳ
79
İst 131b
Fāʿilātün fāʿilātün fāʿilātün fāʿilün
1.	a.	Ḫırḳaʿ·i ʿirfāndan it zāhid başuña tāclıḳ
b.	Ger dilerseñ görmeyesin tā ebed muḥtāclıḳ
2.	a.	Cürʿa·i ʿışḳ·ı mecāzı nūş eyle ṣıdḳ ile
b.	Tā ḥaḳīḳatden yaña yol bulasın miʿrāclıḳ
3.	a.	Nefsüñi ten ẖānesinden çek ḳanāʿat küncine
b.	Kim seni esrār·ı ġayba ergüre bu aclıḳ
4.	a.	Cehd idüp dīdara ir çekme beriyye zaḥmetin
b.	Edegör Kāˀbe ṭavāfın itmeden ḥaccāclıḳ
5.	a.	Nice bir nā-ḥaḳ yere ḳanlar dökersin ẓulm ile
b.	Varise ʿaḳluñ gel eyle nefsüne ḥaccāclıḳ
6.	a.	Ney gibi iñle derūnuñdan ḳo bülbül nālesin
b.	Ḳumrī gibi dōst dōst di eyleme dürrāclıḳ
7.	a.	Aṭlasına virme sen Mihrī emīrüñ fāriġ ol
b.	Dervīşüñ yiter palāsı ʿārife dībāclıḳ
80
İst 131a
Fāʿilātün fāʿilātün fāʿilātün fāʿilün
1.	a.	Dāmen·i dil-berden olalı başuma tāclıḳ
b.	Ḥamdülillāh kimseye göstermedüm muḥtāclıḳ
2.	a.	Ruẖları naṭʿında şehmāt olmadan cān oynaram
b.	Ālem içre var ise ancaḳ ola leclāclıḳ
3.	a.	Tācir·i ʿışḳı olaldan şehr·i dilde her zemān
b.	Ġayriler sīm ile zer ben cān virürem bāclıḳ
4.	a.	Ben kemān ebrūlaruñ göreli ḳurbān olmışam
b.	Ġamzesi tīrine sīnem itmişem avmāclıḳ
5.	a.	Tā ebed ẓulmet şebinde ḳalmış idüm dōstuñ
b.	Māh-tābı ḥüsninüñ ger itmese iẖrāclıḳ
6.	a.	Zehr·i hicriyle helāk olmışdı çoḳdan cān ü dil
b.	Luṭf idüp şīrīn lebi ger itmese güllāclıḳ
7.	a.	Bir ġıdā virmişdirür rūḥına ʿışḳı Mihrīnüñ
b.	Görmez ol tā ḥaşre dek rūy·ı cihānda aclıḳ
8.	a.	Bī-günah ʿāşıḳları öldürmek ister ẓulmile
b.	Çeşm·i ẖūn-rīzüñ ki haydi itmesün ḥaccāclıḳ
81
İst131a
Mefʿūlü fāʿīlātün mefāʿīlün feʿūlün
1.	a.	(sīn) Sen rūḥ·ı revān ey cān dil·i mürdeme cān ancaḳ
b.	Gül ruẖlarınıñ şevḳi gün gibi ʿayān ancaḳ
2.	a.	(lām) Lāle ẖadüñi bülbül gülşende görüp ider
b.	ʿĀlemde gül·i ter çok bu gonca-dehān ancaḳ
3.	a.	(ye) Yaylañile ḥüsnüñi her kim göre dir şāhā
b.	Kendüsidurur ġılmān yaylāḳı cinān ancaḳ
4.	a.	(mīm) Meylüm sañadur ẖānum ḳurbān yoluña cānum
b.	Gerçeġi sözümün bu ġayrısı yalan ancaḳ
5.	a.	(elif) İtüñle eşigüñde çün her gece hem-demdür
b.	ʿİzzet ise Mihrīye yiter bu hemān ancaḳ
6.	a.	(nūn) Ne vaḳt·i ferāẖ devrān·ı ʿālem bu deme ẖayrān
b.	Biñ cāna deger bir an ne ẖoşca zamān ancaḳ
82
İst 131a, Aya 52b, Mil 50b
Mefāʿīlün mefāʿīlün faʿūlün
1.	a.	Ḳulaḳdan olmış idüḳ gerçi ʿāşıḳ
b.	Bi-ḥamdillāh ki ẖoş gösterdi ẖālıḳ
c.	Ne söz söylendise ḥaḳḳında ṣādıḳ
d.	Ne ẖoş yaylaḳ imiş bu şehr·i Lādiḳ
2.	a.	Yeşil dibāyı giymişler çemenler
b.	Yaḳarlar sīm ḳandīl yāsemenler
c.	Her eṭrāfı gül ü serv ü semenler
d.	Ne ẖoş yaylaḳ imiş bu şehr·i Lādiḳ
3.	a.	Kenārı ṣāfi cūy·ı erġuvānlar
b.	Aḳar her yaña da āb·ı revānlar
c.	Dimāġa bū baġışlar cāna cānlar
d.	Ne ẖoş yaylaḳ imiş bu şehr·i Lādiḳ
4.	a.	Hevāsı muʿtedildür ṣuyı kevs̲er
b.	Dıraẖtı nārvenle serv ü ʿarʿar
c.	Otı reyhān ü sünbül ẖāki ʿanber
d.	Ne ẖoş yaylaḳ imiş bu şehr·i Lādiḳ
5.	a.	Biter deryāsı içre nīlūferler
b.	Ruẖ·ı zerdi virür ʿışḳdan ẖaberler
c.	Gülistānlar teferrüc-gāh yerler
d.	Ne ẖoş yaylaḳ imiş bu şehr·i Lādiḳ
6.	a.	Yapılmış bir serīr·i ʿālī eyvān
b.	Yeşil yapraḳlar olmış aña seyvān
c.	İçindedür anuñ ol şāh·ı devrān
d.	Ne ẖoş yaylaḳ imiş bu şehr·i Lādiḳ
7.	a.	Çü şāhuñ beytini maʿmūr gördüm
b.	İçinde berḳ urur ol nūrı gördüm
c.	Aña ṣaf baġlamışlar ḥūri gördüm
d.	Ne ẖoş yaylaḳ imiş bu şehr·i Lādiḳ
8.	a.	Ki bir ẖurşīd meh-ṭalʿat cebīndür
b.	Ḫadin kim görse der kim yāsemīndür
c.	Ṭarāf·ı kūyı ṣan ẖuld·ı berīndür
d.	Ne ẖoş yaylaḳ imiş bu şehr·i Lādiḳ
9.	a.	Leb·i yādına olmış germ lāle
b.	Ṭurur yek-pā ṭutar elde piyāle
c.	Ḳurardı üstine ẖayme·i vāle
d.	Ne ẖoş yaylaḳ imiş bu şehr·i Lādiḳ
10.	a.	Pür olmışdı gülile ṣaḥn·ı gülşen
b.	Ḳabaġı ṭoldurup dutmışdı sūsen
c.	Çemen sultānı güldür vech·i aḥsen
d.	Ne ẖoş yaylaḳ imiş bu şehr·i Lādiḳ
11.	a.	Düzetmiş ṭūti ḳumrī çengine çeng
b.	Nevāda sāza ṭutmış ḳuşlar āheng
c.	Eline bāde almış lāle gül-reng
d.	Ne ẖoş yaylaḳ imiş bu şehr·i Lādiḳ
12.	a.	Terennümler ḳılurdı anda bülbül
b.	Ṣafāsından didi ẖandān olup gül
c.	Ṣurāhī mül demidür ne taḥammül
d.	Ne ẖoş yaylaḳ imiş bu şehr·i Lādiḳ
13.	a.	Ḳamu eşcār cemʿ olmış bu cāya
b.	Ferḥādan her biri ḳarṣardı aya
c.	Melek ṣalmış meger üstine sāye
d.	Ne ẖoş yaylaḳ imiş bu şehr·i Lādiḳ
14.	a.	Güle nergis ṭurup süzmiş gözini
b.	Açılmış goncalar düzmiş yüzini
c.	Budur firdevs bāġınuñ güzīni
d.	Ne ẖoş yaylaḳ imiş bu şehr·i Lādiḳ
15.	a.	Çiçekler vecde gelmiş eylemiş cūş
b.	Kimi ser-ẖōş olmış kimi ẖāmuş
c.	Bular ẖoş ʿışḳ ayaġın eylemiş nūş
d.	Ne ẖoş yaylaḳ imiş bu şehr·i Lādiḳ
16.	a.	Emīr·i ʿāşıḳān gül bu karanfil
b.	Biter anda benefşe nergis ü gül
c.	Güle ḳarşu ider efġān bülbül
d.	Ne ẖoş yaylaḳ imiş bu şehr·i Lādiḳ
17.	a.	Eger ʿaḳluñ varise ṭoġru dut rāh
b.	Varıdur elmalu baġçeye hergāh
c.	Aġaçlar sāye ṣalmış ṣanki her gāh
d.	Ne ẖoş yaylaḳ imiş bu şehr·i Lādiḳ
18.	a.	Ne dil ile kılayum taḳrīr anı
b.	Dinilmez ḥaşre dek anuñ beyānı
c.	Bulunmaz ser-te-ser gezseñ cihānı
d.	Ne ẖoş yaylaḳ imiş bu şehr·i Lādiḳ
19.	a.	Yapılmış anda bir şāhāne ḥammām
b.	Yeni ḥammām dirlermiş aña nām
c.	Hem olmış ay ü güneş saḳfına cām
d.	Ne ẖoş yaylaḳ imiş bu şehr·i Lādiḳ
20.	a.	Ṣuyı cüllāba beñzer ḥavżı vardur
b.	Māl-ā-māl olmış içi āb·ı güldür
c.	Diyār·ı Rūm içinde şimdi birdür
d.	Ne ẖoş yaylaḳ imiş bu şehr·i Lādiḳ
21.	a.	Eyü çekdük bu devrānuñ cefāsın
b.	Görelüm bārī bir kere vefāsın
c.	Sürelim imdi zevḳile sefāsın
d.	Ne ẖoş yaylaḳ imiş bu şehr·i Lādiḳ
22.	a.	Zehī vaḳṭ ü zehī zevḳ ü zehī dem
b.	Ferāḥlar geldi gitdi ġuṣṣa vü gam
c.	Diyeyin cān ile ben daẖi her dem
d.	Ne ẖoş yaylaḳ imiş bu şehr·i Lādiḳ
23.	a.	Zehī ferḥunde ṭāliʿ bunda her gāh
b.	Muḳīm olur bu cāya sāl ü bā-māh
c.	Ki geçmiş ʿömrümüz ḥayfā hezār āh
d.	Ne ẖoş yaylaḳ imiş bu şehr·i Lādiḳ
24.	a.	Duʿālar eyle Mihrī şehr·i yāre
b.	Ki anuñ luṭfından irdüñ bu diyāre
c.	Ki gördüñ gizlü genci āşikāre
d.	Ne ẖoş yaylaḳ imiş bu şehr·i Lādiḳ
25.	a.	Kerem kānıdur ol şehler emīri
b.	Ki ṭopraḳdan götürdi her faḳīrī
c.	Ḫudā olsun ilāhī dest-gīri
d.	Ne ẖoş yaylaḳ imiş bu şehr·i Lādiḳ
Ḥarf·i Kef
Kef
83
İst 133b, Aya 55b, Mil 53b
Fāʿilātün fāʿilātün fāʿilātün fāʿilün
1.	a.	Olmasun aġyar ile yāri İlāhi kimsenüñ
b.	Arṭmasun günden güne derd ile āhı kimsenüñ
2.	a.	Geceler ney gibi nālān eylerem gündüz fiġān
b.	Olmasun bencileyin ḥāli İlāhi kimsenüñ
3.	a.	Āsitānuñdan beni menʿ itme nāṣıḥ dil-berüñ
b.	Kāʿbeye yüz süricek ḳalmaz günāhı kimsenüñ
4.	a.	Zāhidā ʿayb eyleme dil virdigüm dilberlere
b.	Olmamaḳ bunlara olur mı nigāhı kimsenüñ
5.	a.	Ḥüsn iline şāh olalıdan yıḳar dil şehrini
b.	Böyle zālim olmasun hiç pādişāhı kimsenüñ
6.	a.	Gāh zülfi ḥāˀil olur ruẖlarına geh ẖaṭı
b.	Ḳalmasun Mihrī seḥāb içinde māhı kimsenüñ
84
İst133a
Feʿilātün feʿilātün feʿilātün feʿilün
1.	a.	Oldı hengām·ı bahār irdi demi gülzāruñ
b.	İmdi dil bülbüli artur demidür gel zāruñ
2.	a.	Varalum ṣahn·ı gülistānda temāşa idelüm
b.	Serv·i reftārını ṣalınduġını dildāruñ
3.	a.	Deñe yüz şabāşed ola bir rūhi gül gonca-lebe
b.	Çekmişüz cevr ü cefāsını heẓārān ẖāruñ
4.	a.	Sīnemüz def ḳıluban ḳāmetümüz çeng idelüm
b.	Diñlesün yār maḳāmātı nedür edvāruñ
5.	a.	Müddeʿī olsa cihān ẖalḳı ḳamu bize ne ġam
b.	Ger bizümle ola bir ẕerre vefāsı yāruñ
6.	a.	Dāmen·i vaṣlı ḥabībüñ hele girsün elüme
b.	Ṭutmışam tīg·i belāsına boyun aġyāruñ
7.	a.	Gerçi noḳṣān·i ġazelsün leb·i yāri añıcaḳ
b.	Ṭūṭīyi māt ider ey Mihrī şīrīn güftāruñ
85
İst133a
Fāʿilātün fāʿilātün fāʿilātün fāʿilün
1.	a.	Bu maḳāmuñ ismini gerçi demişler Künicek
b.	Dillere virür ḥayat āb·ı revānı günicek
2.	a.	Gülsitān etmiş bu ārāyī ser-ā-ser nev-bahār
b.	Ḫane ber-ẖāne müzeyyen eylemiş rengīn çiçek
3.	a.	Otı sünbül ẖāki ʿanber ābı kevs̲er ẖalḳı ẖub
b.	Cennete beñzettüm anı ben hem-ān-dem göricek
4.	a.	Rūz ü şeb elḥān ider bübülleri ẖoş şevk ile
b.	Gül gibi güler göñül gūşa ṣadāsı iricek
5.	a.	Āsitānını edeb itdük ziyāret itmege
b.	Yüzümüz sürdük ḳadem baṣduġı yire giricek
6.	a.	Bir ʿazīzüñ bu maḳāmıdur ki Mihrī ṣıdḳla
b.	Cān ü dilden bir muḥibbisin sen anuñ girçek
7.	a.	Müzdine Aḳşemseddinüñ vir ṣalavāt ḳıl duʿā
b.	Ḳurtarur ʿisyāndan ol seni himmet idicek
86
İst134b
Feʿilātün feʿilātün feʿilātün feʿilün
1.	a.	Çekmişüm ḥadden aşa cevr ü cefāsın feleġüñ
b.	Görmedüm ẕerre ḳadar mihr ü vefāsın feleġüñ
c.	Sürmedüm neyleyeyin zevḳ ü şafāsın feleġüñ
d.	Āh elinden feleġüñ dād elünden feleġüñ
2.	a.	Mihnet ü derd ü belāyile gözüm yaşlar ider
b.	Ḥasret ü hicr ü cefāyile dilüm başlar ider
c.	Nideyün baña felek ummaduġum işler ider
d.	Āh elinden feleġüñ dād elünden feleġüñ
3.	a.	Arturur nāle ile şām u seḥer zārumuzu
b.	Aġladur bizi ne ẖoş güldürür aġyārumuzı
c.	Āh u efġān ile her dem geçirür kārumuzı
d.	Āh elinden feleġüñ dād elünden feleġüñ
4.	a.	Hem-demi ġuṣṣa ve ġam eyledi devrān bize
b.	Raḥm idüp luṭfını göstermedi bir an bize
c.	Pür ider kāseyi her dem içürür ḳan bize
d.	Āh elinden feleġüñ dād elünden feleġüñ
5.	a.	Her kimi görse anuñ gül gibi yüzine güller
b.	Ṣoñradan ẖār·ı cefā-tīġ ile baġrını deler
c.	Ne özi göynür esirger ne ẖo yaşını siler
d.	Āh elinden feleġüñ dād elünden feleġüñ
6.	a.	Görmedük bir güli gülşende ki ṣolmaya felek
b.	Ṣanma bir kimse ki etdüġünü bulmaya felek
c.	Bu cihān bāḳī degül saña da ḳalmaya felek
d.	Āh elinden feleġüñ dād elünden feleġüñ
7.	a.	Nice saˀyümüzi yoluñda hebā eylesin
b.	Nice bir ehle cefā cehle vefā eylesin
c.	Mihrīyi öldüricek kime cefā eylesin
d.	Āh elinden feleġüñ dād elünden feleġüñ
8.	a.	Gözümüz yaşını döndürdi bizüm ḳanlara
b.	Bir nefes derdümüz irgürmedi dermāñlara
c.	Ḥasret itdi bizi uş sevgilü cānānlara
d.	Āh elinden feleġüñ dād elünden feleġüñ
87
İst134a
Mefāʿīlün mefāʿīlün mefāʿīlün mefāʿīlün
1.	a.	Ḥabībüm naḳş·ı rūyuñdan gönül buldı muṣavverlik
b.	Cemālüñ āfitābından cihān ṭoldı münevverlik
2.	a.	ʿAceb mi laʿl·i nābuñdan senüñ yāḳūt reng alsa
b.	Dehānuñ noḳṭasından dür bulupdur çün müdevverlik
3.	a.	Egerçi budurur her dem ẖıtānuñ miski ʿālemde
b.	Ṣaçın būyından ermişdür aña daẖi muʿattarlıḳ
4.	a.	Ḫüdā ḥalḳ itdi ʿālemde velī gül yüzlü dil-berler
b.	Senüñ ẕātuñda cemʿ etmiş güzellik tāzelik terlik
5.	a.	Rakībüñ laf urup dermiş anı öldürürün bir gün
b.	Er ise gelsün o nāmerd ana göstereyin erlik
6.	a.	Nola meydān·ı ʿışḳuñda senüñ cān oynasa Mihrī
b.	Geh tīġ oldı aña ġamzeñ ider zülfüñ de çenberlik
88
Feʿilātün mefāʿīlün feʿilün
Feʿilātün feʿilātün feʿilātün feʿilün
1.	a.	Depele ey raḳīb gel beni tek
b.	Dāmeninden ḥabībümüñ el çek
2.	a.	Ḳapusından ḳaçan gidesin āh
b.	Meger Allāh ala seni tizcek
3.	a.	Beni öldür rakībe raḥm it yār
b.	Bī-vefā derler idi hep gerçek
4.	a.	Bu mıdur ʿādetüñ eyü gökçek
b.	Kime ḥālüm didüm(i)se ḥaḳḳuñda
5.	a.	Mihrīyi ġamzeñ etdi ḳanına ġarḳ
b.	Dōstum yarasına gel nemek ek
89
İst135b, Aya56a, Mil54a
Mefʿūlü fāʿilātü mefāʿīlü fāʿilün
1.	a.	Dil virdümise saña ey cān böyle mi gerek
b.	Her demde çeşmüñ eyleye ḳan böyle mi gerek
2.	a.	Terk itdüñ itmezem der iken mübtelāñı āh
b.	Ḫūblar içinde ʿahd ü emān böyle mi gerek
3.	a.	Ḳavlüñ benümle göñlüm alınca mıydı ey yār
b.	Döndüresin yüziñi revān böyle mi gerek
4.	a.	Sen bī-vefāyi sevdümise kāfir olmadum
b.	Nāz ü ʿitāb ü cevr hemān böyle mi gerek
5.	a.	Bī-çāre Mihrī müşterī iken ḳamu ünās
b.	Bende itdi ise saña zamān böyle mi gerek
90
Fāʿilātün fāʿilātün fāʿilātün fāʿilün
Feʿilātün feʿilātün feʿilātün feʿilün
1.	a.	Didi dilber yapayın göñlini sen vīrānenüñ
b.	Ben didüm cān mülketine ḥükmi var cānānenüñ
2.	a.	Ḳıṣṣa·i Mecnūn ile Leylīyi bilürdük yaḳīn
b.	Ḥāline baḳsañ ḥabībüm bu dil·i dīvānenüñ
3.	a.	Ṭutuşur şemʿüñ zebānı micmerüñ göynür özi
b.	Yanduġın gördükçe ruẖsāruña ben pervānenüñ
4.	a.	ʿIşḳdan fārig olan diller ne bilsün ḥālini
b.	Ṭutuşup hicr āteşi ile gece gündüz yananuñ
5.	a.	Çün ṣabā peyki getürdi yār kūyından es̲er
b.	Müjde-gānı cān gerekdür Mihrī bu şükrānenüñ
91
İst135b, Aya55a, Mil53a
Fāʿilātün fāʿilātün fāʿilātün fāʿilün
1.	a.	Ruẖlaruñ nārıyla dil yandı kebāb oldı yürek
b.	Çeşmünüñ ḳaṣdı eger cānise alsun tīzrek
2.	a.	Yaralar urduḳça ġamzeñ sīne·i mecrūḥuma
b.	Dökmese seylāb·ı eşküm bāri üstine nemek
3.	a.	Dōstum cevr ü cefādan öldürem derseñ beni
b.	Degme bir derdile ölmez ʿāşıḳam ben cānı pek
4.	a.	Ḫūblar zülfi hevāsına yeler çoḳdur velī
b.	Yoḳdurur ammā benüm gibi yile virmiş emek
5.	a.	Ḳılmaduñ bir gün ḥabībüñ zülfine hem-ser beni
b.	Neyleyelüm bu cihāndur saña da ḳalmaz felek
6.	a.	Cān ü dilden oldı bir meh-rūya Mihrī mübtelā
b.	Cānıdur bir kimsenüñ kim adını olmaz demek
92
İst135a, Aya56a, Mil53b
Mefāʿīlün mefāʿīlün mefāʿīlün mefāʿīlün
1.	a.	Ṣalaldan boynuma ḥalḳa kemend·i zülf·i müşkīnüñ
b.	Siyeh-baẖt olmaḳ oldı kār ü bārı cān·ı miskīnüñ
2.	a.	Gözüm yaşını ḳan itdüñ beni bī-ʿaḳl ü cān itdüñ
b.	Velī ben ẖasteden ey dōst hergiz kesmedüñ kīnüñ
3.	a.	Rakībā beni menʿ itme nigāruñ ẖāk·ı pāyından
b.	Eger menʿ ideriseñ bil ne dīnüñ var ne āyinüñ
4.	a.	Ölince çünkü el çekmez göñül dil-dār mihrinden
b.	Şifā virmez baña hergiz señün ey şeyẖ talḳınuñ
5.	a.	Görelden Mihrī ẖaddüñle semen-sīmāñı ey meh-rū
b.	Başından çıḳdı sevdāsı gül ü serviyle nesrīnün
93
İst135a
Müstefʿilün müstefʿilün müstefʿilün müstefʿilün
1.	a.	Ġamzeñ ẖadengin yā ḳaşuñ tā çekdi peykānıña dek
b.	Atdı geçürdi sīneden ʿāşıḳlaruñ cānına dek
2.	a.	Boynına çeşmi ʿāşıḳuñ zünnār·ı zülfüñ baġladı
b.	Şimdi görüñ ol kāfiri ḳaṣd eyler īmānına dek
3.	a.	Cārūb olur kirpüklerüm bāzāra gitdükce ḥabīb
b.	Ṣular gözümüñ yaşları rāhını dükkānına dek
4.	a.	Budur ʿaceb kim ol kemān ebrūsı tīrin atmadan
b.	Yasına ḳurbān olmaġa cānum gider yanına dek
5.	a.	Gitdükce her dem ol ṣanem sīnem nişānın atmaġa
b.	Yüzüm sürerem izine tā oḳı meydānına dek
6.	a.	Ṭārusı ṭarlası ṣanup ṭolandı kūyuñı raḳīb
b.	Bir kesme urdum ol ṭoñuz tā gitdi ormanına dek
7.	a.	Çün ʿandelībisin bu gün gül yüzlü yaruñ Mihrīyā
b.	Var imdi nālan itmege dil-ber gülistānına dek
94
İst135a, Aya56b, Mil54b
Fāilātün fāilātün fāilātün fāilün
1.	a.	Gel gül ey dil-ber ki sensin tende cānı kendümüñ
b.	Senüñile şād olur rūḥ-ı revānı kendümüñ
2.	a.	Yidügüm derd içdügüm ġamdur enīsüm ġuṣṣa yār
b.	Sensüzin niçe geçer gör bu zamānı kendümüñ
3.	a.	Dil ne çekmişdür Züleyhā-veş belā·yı hicr ile
b.	Eline girince sen Yūsuf·ı s̲āni kendümüñ
4.	a.	Ḳāmetüm çeng oldı ten bir ḳıla döndi rāstī
b.	Eyleyince āh sen mūy-meyānı kendümüñ
5.	a.	Dōst Mecnūn olalı Leylī ṣaçuñ sevdāsına
b.	Gör ne çıḳdı ʿāleme nām u nişānı kendümüñ
6.	a.	Gördügine meyl ider dil epsem olmaz nidem āh
b.	Kendü kendümden gelür baña ziyānı kendümüñ
7.	a.	Cān vire hicrüñde Mihrī mihrüñi terk etmeye
b.	Çürüyüp ger ẖāḳ olırsa üstüẖānı kendümüñ
95
İst136b, Aya56b, Mil54a
Fāʿilātün fāʿilātün fāʿilātün fāʿilātün
1.	a.	Maṭlaʿ·ı ḥüsnüñ gibi bir burc·ı aʿlā görmedük
b.	Māh·ı ruẖsāruñ gibi bir şems·i ġarrā görmedük
2.	a.	Çoḳ cihān gülşenlerin seyr etdük ammā rāstī
b.	Müntehā ḳaddüñ gibi bir serv·i raʿnā görmedük
3.	a.	Görseler bir nokta·i ḥüsnüñ Kirāmen kātibin
b.	Diyeler kim Allah Allah böyle inşā görmedük
4.	a.	Sünbül ü gül-pūşlar çoḳdur cihān mülkinde līk
b.	Bu gülālüñ gibi bir zülf·i semen-sā görmedük
5.	a.	Ḥayy ider dir demde biñ ʿaẓm·ı remīm
b.	Ḥaḳ bilür kim böyle enfās·ı mesīḥā görmedük
6.	a.	Dil garībin gerçi bend itdi hevā·yı zülf·i dōst
b.	Āh kim cān ḳurtarur biz bundan aṣlā görmedük
7.	a.	Gerçi ey Mihrī cihānda ġonçe-leb maḥbūblar
b.	Çokdur ammā biz bunuñ mānendi kaṭʿā görmedük
96
İst136b
Mefāʿilün feʿilātün mefāʿilün feʿūlün
1.	a.	Nola begüm keremüñden bizümle yār olsañ
b.	Güzeller içre ne varsın bir iẖtiyār olsañ
2.	a.	Vefā ḳılam dimüşidüñ cefālaruñ çekene
b.	Naẓīrüñ olmazidi ʿahde ber-ḳarār olsañ
3.	a.	Ġamuñla sen daẖī bilseñ neler çeker ʿāşıḳ
b.	Bu cevri itmezidüñ ʿāşıḳ ṭālib·ü dīdār olsan
4.	a.	Bahār faṣlı vü gül devri ġonca ʿālemidür
b.	Demidür imdi ey dil sen daẖi hezār olsañ
5.	a.	Cihānda ʿizz ü saʿādet yeterdi Mihrī saña
b.	Ayaġı ṭopraġına dil-berüñ ġubār olsañ
97
İst 136a, Aya 55a, Mil52b
Mefāīlün mefāīlün mefāīlün mefāīlün
1.	a.	Yine dil mürġine dāne döker ne ḥāldür zülfüñ
b.	Meger cān boynına ḥalḳa salar muḥtāldür zülfüñ
2.	a.	Ḳamer serv üzre çıḳmışdur görinür ṭurrañ altında
b.	Cemālüñ gülsitānından egilmiş daldur zülfüñ
3.	a.	Egerçi çeşm·i ẖun-rīzün içer nā-ḥaḳ yire ḳanı
b.	Velī ḳatline ʿuşşāḳuñ igen fi_l_ḥaldür zülfüñ
4.	a.	Dizer bir ḳılda ʿuşşāḳı meger ḥüsnüñ ḳıyāmetdür
b.	Ki ʿaḳl u dīn ü dil alur begüm deccāldür zülfüñ
5.	a.	Hevā·yı zülfüñüñ Mihrī daẖi geçmez hevāsından
b.	Ki anı yel gibi yeldürdi nice meh-sāldur zülfüñ
Ḥarf·i Lām
Lām
98
İst 136a, Aya 57b, Mil 55b
Mefʿūlü fāʿilātün mefʿūlü fāʿilātün
1.	a.	Taḥṣīl odur ki ʿāşıḳ maʿşūḳa ola vāṣıl
b.	Ḥāṣıl budur cihānda taḥṣīlden ne ḥāṣıl
2.	a.	Cūy kenāre her dem seyr eyle ol revāne
b.	Eyyām·ı nev-bahāruñ tīz geçer olma ġāfil
3.	a.	Devlet anuñ ki bu dem rūy·ı nigāra ḳarşu
b.	Nūş ide sāġar·ı mül meh-tāb ola meşāʿīl
4.	a.	Efsāne ile zāhid künc·i riyāda ḳalma
b.	Ġam-nāk cān ü dilden mül defʿ ider belābil
5.	a.	Efġānlar itdügince şām ü seherde her dem
b.	Ṣaḥn·ı çemende gūş et billāh ne dir belābil
6.	a.	Dūlāb-veş nigāruñ gördükçe gülsitānda
b.	Ḳıl eşḳ·i çeşmüñ ile ẖāk·ı rehini pür gil
7.	a.	İnʿāma geldük ey dōst bir būse vir lebüñden
b.	Maḥrūm ḳılma luṭf et şey_illāh etse sāʿil
8.	a.	Boynına Mihrīnüñ gel ṣal zülf·i ʿanberīnüñ
b.	Dīvāneye bilürsin lāzımdurur selāsil
99
İst 137b, Aya 58a, Mil 56a
Mefʿūlü fāʿilātü mefāʿīlü fāʿilün
1.	a.	ʿArż itdi gülşene yine ruẖsār·i yār gül
b.	Ḫāmūş olma key ṣaḳın ey mürġ·i zār gül
2.	a.	Ṣahrā yüzini ṭut geçer eyyām·ı nev-bahar
b.	Fevt itme fırṣatı ki degül ber-ḳarār gül
3.	a.	Ṣāfī meyile ṣāḳī getür cām·ı sāġarı
b.	Bülbül terennüm ile geçer gülʿizār gül
4.	a.	Gül mevsiminde gülşene gel ʿayş u nūş ḳıl
b.	Destinde deste deste ṭutar her nigār gül
5.	a.	Nergis gözüñ ẖayal ile ser-mest sebzede
b.	Ġonca tebessüm itmege uş intiẓār gül
6.	a.	Devrān bahārı bir gün irer kim ẖazān olur
b.	Evrāḳını ḳılur ḥaẕer et tār u mār gül
7.	a.	ʿÖmrüñi ẖoş geçür ki geçer Mihrī devr·i gül
b.	Dersin ki ḳanı bülbül ya nev-bahar gül
100
İst137b, Aya58a, Mil55b
Fāʿilātün fāʿilātün fāʿilātün fāʿilātün
1.	a.	Gitmeġe ʿaẓm eylemişsin āh şāhum gitme gel
b.	Ḳorḳaram kim saña teˀs̲īr ide āhum gitme gel
2.	a.	Ḳılma maḥrūm ẖǎn·ı vaṣlüñden dil·i sāˀilleri
b.	Āsitānuñdur bugün püşt ü penāhum gitme gel
3.	a.	Gerçi kim ʿışḳuñ yolında cürmi çoḳdur ʿāşıḳuñ
b.	Ben seni sevmekden özge yoḳ günāhum gitme gel
4.	a.	Çenberin çarẖuñ yaḳar nār·ı şerārum dōstum
b.	ʿĀlem·i ẓulmete ḳor dūd·ı siyāhum gitme gel
5.	a.	Ṭāḳ·ı ebrūñsuz sücūd etmez bilürsin ehl·i ʿışḳ
b.	Ehl·i islāma yazıḳdur ḳıble-gāhum gitme gel
6.	a.	Gün cemālüñle münevver olmışiken cān u dil
b.	Ẓulmet·i ġamda ḳoma Mihrīyi māhum gitme gel
101
İst137a
Fāʿilātün fāʿilātün fāʿilātün fāʿilün
1.	a.	Gördi çeşmüm yine bir şāh·ı cihānı ne güzel
b.	Sevdi cānum yine bir ẖub·ı zemānı ne güzel
2.	a.	Gerçi gülşende iken çoḳ biter serv·i sehī
b.	Rāstī bu ṣanemüñ ḳadd·ı revānı ne güzel
3.	a.	Bitmedi bāġ·ı cihānda daẖi hiç bitmeyiser
b.	Ruẖları güllerile gonce-dehānı ne güzel
4.	a.	Kirpigi oḳların atmaġa göñül pūtasına
b.	Bu gözi āhūnuñ ebrū·yı kemānı ne güzel
5.	a.	Her ki gördiyse cemālin didi taḥsīnler idüp
b.	Mihrīnün ḥaḳḳı budur rūḥ·ı revānı ne güzel
Ḥar·i Mīm
Mīm
102
İst137a
Mefʿūlü mefāʿīlü mefāʿīlü faʿūlün
1.	a.	Ey dost seni yār·i vefā-dār ola ṣandum
b.	Bilmezlik ile gör ki nice odlara yandum
2.	a.	İnanmaz idüm kimseye öldüm dise elḥaḳ
b.	Yalan dilüñe aldanup ey yār inandum
3.	a.	Dūr itme tapuñdan beni aġyār söziyle
b.	Allāha ḳodum anı vü ben saña ṭayandum
4.	a.	Göz yaşı gibi sen de naẓardan düşürürseñ
b.	Derdā vü dirīgā vü hezār āh efendüm
5.	a.	Biñ dürlü cefānile bu cān ḥulḳuma geldi
b.	Çıḳmaz nideyin ben bu ʿālemden uṣandum
6.	a.	Bir mūyuñı virmez bu cihān mülkine Mihrī
b.	Vallāhi vü billāhi inan kim budur andum
103
İst 137a, Aya 58b, Mil 56b
Fāʿilātün fāʿilātün fāʿilātün fāʿilün
1.	a.	İşidüp şīrīn sözin ol laʿl· ḳadümden benüm
b.	Ḥaḳ bilür kim gitdüm oldum kendü kendümden benüm
2.	a.	Şādam ol cānān meger efġānum işidüp dimiş
b.	Gitmemiş ʿışḳum daẖi bu derd-mendümden benüm
3.	a.	Zülfüñe ṭolaşdı dil mürġi didüm dil-ber didi
b.	Ki ey ḥazer ḳıl kimse ḳurtılmaz bu bendümden benüm
4.	a.	Didi miskīn sen misin zülfüm giriftārı hemān
b.	Niçe cānlar boynı baġlıdur kemendümden benüm
5.	a.	Ger size cānān gerekse cān virüñ cānān buluñ
b.	Ġāfil olmañ mübtelālar işbu pendümden benüm
6.	a.	Muṣḥaf·ı ḥüsnüñ ḥaḳiçün bir naẓar ḳıl ḥālüme
b.	Ḥaḳḳı ḥāżır gör begüm ḳorḳmaẓsañ andumdan benüm
7.	a.	Mihrī sen ḳılma şikāyet dest·i cevr·i yārdan
b.	Her ne gelse hoş gelür baña efendümden benüm
104
İst138b
Fāʿilātün fāʿilātün fāʿilātün fāʿilün
1.	a.	Ey cihān ẖalḳı bilüñ kim yārdan ben dönmezem
b.	Serv-ḳadd ü lāle-ẖad dil-dārdan ben dönmezem
2.	a.	Küfr·i zülfinde ḥabībüñ ʿışḳla cāñ virmege
b.	Gelmişem Mansurveş ber-dārdan ben dönmezem
3.	a.	Dil-berā ʿahd eylemişdüm yoluña cānum virem
b.	Dōstum vallāh ol iḳrārdan ben dönmezem
4.	a.	Zāhidā döndüñise ger yārdan sen nār içün
b.	Yanayın ol nāra ben ol yārdan ben dönmezem
5.	a.	Cānına ḳaṣd eylemiş ẖūn-rīz çeşmüñ Mihrīnüñ
b.	Vireyin biñ cānsa ol ẖun-ẖ*ārdan ben dönmezem
105
İst 138b, Aya 59a, Mil 57a
Fāʿilātün fāʿilātün fāʿilātün fāʿilün
1.	a.	Bulmadum bir gün vefā sevgülü yārumdan benüm
b.	Geçmedi bilmem nedür devlet kenārumdan benüm
2.	a.	İñlerem ta ṣubḥ olınca nālem işitmez ḥabīb
b.	Gerçi ʿālemler ṭolupdur āh ü zārundan benüm
3.	a.	Umma ey dil bülbüli ol gülden igen raḥm kim
b.	Yeg anuñ ḳatında bir ẖārı hezārumdan benüm
4.	a.	Şemʿ gibi yanduġum hicrüñde görüp ehl·i ʿışḳ
b.	Cān cirür pervāneveş almaġa nārumdan benüm
5.	a.	Cānı vir cānān yolında yārı kes aġyārdan
b.	Yoẖsa ey Mihrī nolur ʿālemde vārumdan benüm
106
İst 138b, Aya 60b, Mil 58b
Mefāʿīlün mefāʿīlün mefāʿīlün mefāʿīlün
1.	a.	Bugün şādān u ẖandānam ki mürde cisme cān buldum
b.	Göñül mülkine çün şāh·ı emīr·i kāmrān buldum
2.	a.	Bu eşk·i seyl·i ceyḥūnum ḳo baḥr·ı nīl olsun kim
b.	Kenārında ḳadüñ gibi sehī serv·i revān buldum
3.	a.	Def ü çeng ü rebābile demidür ʿayş ü nūş idem
b.	Viṣāl·i yār ile çünkim şarāb·ı erġuvān buldum
4.	a.	Nigārā tā ẖalāṣ etdüñ beni girdāb·ı ḥasretden
b.	Ferāḥdan şādmān oldum belālardan amān buldum
5.	a.	Teşebbüh ideli Mihrī ẖadüñe verd·i ẖamrāyı
b.	Çemende lālenün baġrın ḥasedden ṭolu ḳan buldum
107
İst138a
Mefāʿīlün mefāʿīlün faʿūlün
1.	a.	Benefşem ẖaṭṭuñ ü ḥüsnüñ bahārum
b.	Hemān pesdür baña sevgülü yārum
2.	a.	Cemālün bāġın idelden temāşā
b.	Cihān bāġına yoḳdur iʿtibārum
3.	a.	Ruẖun güldür baña ġonçe dehānuñ
b.	Ḫadüñ berg·i semendür gülʿiẕārum
4.	a.	Tapuña bende‿olaldan cān ü dilden
b.	Elüñe virmişemdür iẖtiyārum
5.	a.	İki ʿālemde yārından ilāhi
b.	Ayırma Mihrīyi perverdigārum
108
İst 138a, Aya 60b, Mil 58b
Mefʿūlü mefāʿīlü mefāʿīlü faʿūlün
1.	a.	Çün bir nefes oldum saña ben bende ki hem-dem
b.	ʿĀlemde niçün pes çekerem ölmek içün ġam
2.	a.	Ḳorḳutma beni nār·ı ceḥīm ile ey nāṣıḥ
b.	Āhum şererinden yanar odlara cehennem
3.	a.	Öldürse gerek beni ẖayāl·i lebüñ ey dost
b.	Bu ẖaste dile ḳılmaz iseñ ẕerre kadar em
4.	a.	Ġamzeñ ne ʿaceb yüregüme yaralar urdı
b.	Vaṣluñdan irişdür meded it yaraya melhem
5.	a.	Ey dost benüm ḥālüme luṭf it naẓar eyle
b.	Cān ḥalḳuma irişdi hemān ḳaldı vü bir dem
6.	a.	Cürmine baḳup Mihrīyi dūr itme ṭapuñdan
b.	Olmaz bu cihānda çü günāh işlemez ādem
109
İst 139b, Aya 76a, Mil 74b
Fāʿilātün fāʿilātün fāʿilātün fāʿilün
1.	a.	Haṣretüñden sūretüm zerdi ʿayāndur lā-cerem
b.	Firḳatüñden gözlerüm yaşı revāndur lā-cerem
2.	a.	Hem-demüm āhum olupdur mūnisem gözüm yaşı
b.	Kimse bilmez ḥālümi derdüm nihāndur lā-cerem
3.	a.	Niçe Ferhād olmasun ʿışḳuñ beyābānında dil
b.	Gice gündüz ẕikri sen şīrīn-zebāndur lā-cerem
4.	a.	Çünki sultān oldı dil taḥtında ʿışḳuñ dil-berā
b.	Ser-be-ser cān mülkine ḥüḳmüñ revāndur lā-cerem
5.	a.	Ol kemān ebrūña cānum nice ḳurbān etmeyelim
b.	Ġamzeñ oḳlarına çün sīnem nişāndur lā-cerem
6.	a.	Bende dil cānā ṭapuñdan hergiz āzād olmasun
b.	Kim ẖayālüñ göñlümüñ taḥtında ẖāndur lā-cerem
7.	a.	Varise müşkīn ṣaçuñ būyından etmişdür güẕer
b.	Ki ol hevāyile ṣabā ʿanber-feşāndur lā-cerem
8.	a.	Yıḳma göñlin ʿāşıḳuñ uyma raḳībe dostum
b.	Çün bilürsin iblīsün sözi yalandur lā-cerem
9.	a.	Ḥamdülillah bezm·i ḥüsnüñde ḥabībüm Mihrīnüñ
b.	Sāġar·ı çeşmi lebüñ ʿaksile ḳandur lā-cerem
110
İst139b
Fāʿilātün fāʿilātün fāʿilātün fāʿilün
1.	a.	Ḥüsnüñüñ üstindeki ol māh ḥaḳḳıçün begüm
b.	Cān ü dilden bendenem ben şāh ḥaḳḳıçün begüm
c.	Her seḥer-gāh itdügüm bu āh ḥaḳḳıçün begüm
d.	Ṣādıḳam yoluñda ben Allah ḥaḳḳıçün begüm
2.	a.	Ḳıble yüzüñden ölince yüzümi döndürmezem
b.	Virseler bir ḳıluña iki cihānı virmezem
c.	Gerçi aylar yıllar oldı ben yüziñi görmezem
d.	Ṣādıḳam yoluñda ben Allah ḥaḳḳıçün begüm
3.	a.	Eyledüm seni sevelden ġayrılardan dil beri
b.	Dimedüñ bir gün ki hey bī-çare miskīn gel beri
c.	Günde biñ kez ġamzeñ ursa yüregüme ẖançeri
d.	Ṣādıḳam yoluñda ben Allah ḥaḳḳıçün begüm
4.	a.	Döndürürsem yüz yüzüñden ḳıbleden dönsün yüzüm
b.	Senden ayruġa naẓar ḳılsa derem çıḳsun gözüm
c.	Seni sevelden behey kāfir saña budur sözim
d.	Ṣādıḳam yoluñda ben Allah ḥaḳḳıçün begüm
5.	a.	Ey beni Mecnūn gibi ʿışḳıyla şeydā ḳılan
b.	Ben seni sevmekde gerçek ʿāşıḳam ṣanma yalan
c.	A benüm çok sevdügüm vallahi billahi inan
d.	Ṣādıḳam yoluñda ben Allah ḥaḳḳıçün begüm
6.	a.	Ġamzeñüñ peykānı sīnemde ʿayāndur dostum
b.	Ḥalimüz ẖod gün gibi saña ʿayāndur dostum
c.	Yoluña cān virürem bunca zamāndur dostum
d.	Ṣādıḳam yoluñda ben Allah ḥaḳḳıçün begüm
7.	a.	Rāżıyam cānā gerek aġlat gerek güldür beni
b.	Dönmezem senden gerek dirgür gerek öldir beni
c.	Mihrīyem ʿışḳuñda daẖi niçe yıl yeldur beni
d.	Ṣādıḳam yoluñda ben Allah ḥaḳḳıçün begüm
111
İst139a
Feʿilātün feʿilātün feʿilātün feʿilün
1.	a.	Dest-gīr ol ben üftādeye ey kān·ı kerem
b.	Ki kerīm ẕat olanuñ şānıdur iḥsān kerem
2.	a.	Dergehüñ dār·ı şifā oldı çü bī-mārlara
b.	Senden irdi ḳamu derd ehline dermān kerem
3.	a.	Dil ü cān ẖastesine luṭfuñ ile eyle ʿilāc
b.	Ki erür ṣıḥḥate luṭfuñla anı ān kerem
4.	a.	ʿAdlüñ ābı nola dil-teşnelere virse ḥayāt
b.	Ki virür mürdeye ʿĪsā nefesüñ cān kerem
5.	a.	Ḥaḳḳa minnet ḳademüñ baṣdı yüzüm üzre bu dem
b.	Ḥamdülillāh ẖoş ediser yine devrān kerem
6.	a.	Nūr ile şehr·i Amāsiyyeyi maʿmūr idesin
b.	Yapısar ʿadlüñ ile her dil·i vīrān kerem
7.	a.	Mihrī üftādeye raḥm it demidür luṭf ile
b.	Dest-gīr ol aña ʿadlünle gel ey kān·ı kerem
112
İst 139a, Aya 59b, Mil 57b
Feʿilātün feʿilātün feʿilün
1.	a.	Dili yiter yaḳa efendicegüm
b.	Cānı yiter yaḳa efendicegüm
2.	a.	Yüregüm yāresine vuṣlatuñuñ
b.	Merheminden yaḳa efendicegüm
3.	a.	Ne çeker cevrüñ ile ẖaste dilüm
b.	Ḥāline bir baḳa efendicegüm
4.	a.	Çoḳdan ʿışḳ eline ben bende
b.	Virmişemdür yaḳa efendicegüm
5.	a.	Unudursañ belālu Mihrīyi
b.	Seni ḳodum ḥaḳa efendicegüm
113
İst140b, Aya59b, Mil57b
Fāʿilātün fāʿilātün fāʿilātün fāʿilün
1.	a.	Didi cānān terk ḳıl yolumda cān didüm be-çeşm
b.	Didi çeşmüm ẖūnīdür tez ol hemān didüm be-çeşm
2.	a.	Didi ebrū·yı kemānum atsa ġamzem tīrini
b.	Sīneñi her dem aña eyle nişān didüm be-çeşm
3.	a.	Didi serv-kaddümüñ gelse ẖayāli dīdeñe
b.	Gözlerüñ yaşın revāñ eyle revān didüm be-çeşm
4.	a.	Didi laʿlüm yādına cān meclisinde māḥażar
b.	Nūş ḳıl dil sāġarından ṭolu ḳan didüm be-çeşm
5.	a.	Didi kim gel itlerümden yād olma bir nefes
b.	Āsitānum kūşesinde ṭut mekān didüm be-çeşm
6.	a.	Mihrīye bir būse enʿām it didüm dil-ber didi
b.	Sen de gel şükrāne teslim eyle cān didüm be-çeşm
114
İst140b
Fāʿilātün fāʿilātün fāʿilātün fāʿilün
1.	a.	Düşmişem derdüñe cānā derde dermān isterem
b.	Dōstum derdüñ yeter derdüme dermān isterem
2.	a.	Gülsitān·ı ḥüsnüñi dur itme çeşmümden şehā
b.	ʿAndelībem gül yüzüñ şevḳinde nālān isterem
3.	a.	Bu dil·i şūrīdenüñ taḥtında sulṭān bolmaġa
b.	Bir senüñ gibi yüzi gül-berg·i ẖandān isterem
4.	a.	Dōstum kūyūñda ben ẖāra hemān ʿizzet yeter
b.	İtlerüñle bir gice kūyuñda mihmān isterem
5.	a.	Ġamzeñüñ tīrine Mihrī sīnesin ḳıldı nişān
b.	Ḳaşlaruñ yāsına cānā cānı ḳurbān isterem
115
İst140a, Aya60a, Mil58a
Mefāʿīlün feʿilātün mefāʿīlün feʿilün
1.	a.	ʿÖmür vefā ideriken cihānı ẖoş görelüm
b.	Bahār faṣlı irince ẖazānı ẖoş görelüm
2.	a.	Getürdi cevr ü cefāsın dile ẖayāl·i ḥabīb
b.	Bize hemīşe budur armaġanı ẖoş görelüm
3.	a.	Niçe sevelüm anı kim seve o ġayrıları
b.	Muḥabbeti bizümile olanı ẖoş görelüm
4.	a.	Rakībi kendüye maḥrem idündi ʿāşıḳı yāḍ
b.	Ol anuñile ẖoş olsun biz anı ẖoş görelüm
5.	a.	Ne gül ḳalur ne ẖu bülbül ne nev-bahār u ḥazān
b.	Cihān ile gel ey Mihrī bu cānı ẖoş görelüm
116
İst140a, Aya60a, Mil58a
Mefāʿīlün feʿilātün mefāʿīlün feʿīlün
1.	a.	Getür götür meyi sākī bahārı ẖoş görelüm
b.	İrişdi vaḳt·i şükufe kenārı ẖoş görelüm
2.	a.	Bu gün ki mevsim·i güldür çemende bülbül ile
b.	Ḫurūş ü nāle ḳılup āh ü zārı ẖoş görelüm
3.	a.	Ḳomaz gülüñ nidelüm dāmenini elden ẖār
b.	Gülün riżāsı(i)çün bāri ẖārı ẖoş görelüm
4.	a.	Yoluña tuḥfe getürdüm begüm bu cānı didüm
b.	Didi getür sen eli boşda varı ẖoş görelüm
5.	a.	Cihān ü cānı revān it yolına Mihrī ḥabīb
b.	İtüm dimiş saña bu īʿtibārı ẖoş görelüm
117
İst140a
Mefʿūlü fāʿilātü mefāʿīlü fāʿilün
1.	a.	Gördüm yüzüñi āhla efġāndan el yudum
b.	Ṣordum lebüñi çeşme·i ḥayvāndan el yudum
2.	a.	Gözüm göreli sidre ḳadüñ mühtehāsını
b.	Cān gülşeninde serv·i ẖırāmāndan el yudum
3.	a.	Ġavvāṣ olalı ol sānemüñ ʿışḳı baḥrına
b.	Baḥr·i muḥīte baḳdum ü ʿummāndan el yudum
4.	a.	Laʿl·i lebüñle dişlerüñüñ vaṣfın işidüp
b.	Ḥaḳḳa budur ki dür(i)le mercāndan el yudum
5.	a.	Öldürmesün igen daẖi ġamzeñ di Mihrīyi
b.	Ben ẖūnī gözlerüñ görelü (ḳ)andan el yudum
118
İst141b
Feʿilātün feʿilātün feʿilātün feʿilün
1.	a.	Gün yüzüñ oldı gözümden ki nihān iki gözüm
b.	Ḳarañu oldı baña işbu cihān iki gözüm
2.	a.	Dimedüñ bu daẖi āşuftelerümden biridür
b.	Sürünürem yoluña bunca zemān iki gözüm
3.	a.	Bāġ·ı ḥüsnüñde görüp müddeʿīyi dīdelerüm
b.	Oldı ḳanlu yaş ile şadūrvān iki gözüm
4.	a.	Gözümüñ ṣuları her cānibe bāġı ṭoplanur
b.	Her ḳaçan seyr idesin serv·i revān iki gözüm
5.	a.	Gözüme nūr irişsün yine göñlüme sürūr
b.	Göreyüm gün yüzüñi bir dem emān iki gözüm
6.	a.	Ḫūbken eyle vefā yoluña cāñlar virene
b.	Böyle ḳalmaz bu güzellik de hemān iki gözüm
7.	a.	Baña raḥm etse gerek yār didüm aġyāra
b.	Mihrīyi eyleme billāh yalan iki gözüm
119
İst141b, Aya58b, Mil56b
Feʿilātün feʿilātün feʿilātün feʿilün
1.	a.	Gör nice derde esīr olduñ ey bī-çāre başum
b.	Bulmadum ḳaldı senüñ derdüne bir çāre başum
2.	a.	Ṭopraġuñ çünki gözüñ yaşile yoġrılmış ezel
b.	Biz aña neyleyelüm ey yazusı ḳare başum
3.	a.	Bī-vefā yāra göñül virdüm ü bilmezlik ile
b.	Kendü elüm ile atdum seni odlare başum
4.	a.	Vay eger güldüre düşmānlarumı yār baña
b.	Ḳılalar ṭaʿne ṭaşiyle seni biñ pāre başum
5.	a.	Yüzümi ẖāk ideyin gitdigü yollara ḥabīb
b.	Seni hem-ser ideyin baṣduġı taşlare başum
6.	a.	Göredursun bu gözüm bāri ölince yüzini
b.	Kefen(in) boy(nı)na takup vara yalvare başum
7.	a.	Bilmezem baẖt·ı siyāhumla nice aġlayayın
b.	Seni ġam ẖānelerinde yine āvāre başum
8.	a.	Müddeʿī nükteleriyle ṣanemüñ guṣṣaları
b.	Mihrīyī öldürse bir gün seni ḳurtare başum
120
İst141a, Aya61a, Mil59a
Mefāʿīlün feʿilātün mefāʿīlün faʿlün
1.	a.	Nigār ruẖlarını lāle-zāra beñzetdüm
b.	Benefşe ṣaçlarını müşg-bāra beñzetdüm
2.	a.	Cemāli gülşenini gördüm ü didüm elḥaḳ
b.	Şukūfeyile müzeyyen bahāra beñzettüm
3.	a.	Çemende ḳāmetini gördüm ol gül-endāmuñ
b.	Gözini nergis ü boyın çenāra beñzetdüm
4.	a.	Sefīne·i dili garḳ idicek gözüm yaşı
b.	Ḥabīb dāmenini ben kenāre beñzetdüm
5.	a.	Dilinde şām ü seḥer Mihrīnüñ budur ẕikri
b.	Vefāsı yoḳ ṣanemi rūzgāra beñzetdüm
121
İst141a, Aya61a, Mil59a
Fāʿilātün fāʿilātün fāʿilātün fāʿilün
1.	a.	Niçe bir hicrüñle idem āhı çoḳlar sevdügüm
b.	Āhum odı yaḳdı mihr ü māhı çoḳlar sevdügüm
2.	a.	Dürlü dürlü dil-berā cevr ü cefāñile beni
b.	Ḳaṣduñ öldürmek midür billāhi çoḳlar sevdügüm
3.	a.	Her ne yüzden cevr iderseñ ben ẖo yüz döndürmezem
b.	Sen daẖi ẖāżır göre Allāhı çoḳlar sevdügüm
4.	a.	Dōstum luṭf eylegil aġyārile seyr eyleme
b.	Dīvüñ olmasun melek hem-rāhı çoḳlar sevdügüm
5.	a.	Hey ḥaẕer ḳıl dōstum Mihrīnüñ āhından ṣaḳın
b.	Āhı āhenden geçer vallāhi çoḳlar sevdügüm
Ḥar·i Nūn
Nūn
122
İst141a, Aya61b, Mil59b
Fāʿilātün fāʿilātün fāʿilātün fāʿilün
1.	a.	Ayru düşdügüm ḥabībümden ẖüdā göstermesün
b.	Olduġum serv·i bülendümden ẖüdā göstermesün
2.	a.	Laʿl·i nābından beni maḥrūm ḳılsun rāżıyam
b.	Dek raḳībe vaṣl·ı h*ānından ʿaṭā göstermesün
3.	a.	Yüze yüz yāre muḳābil olmasun deñ āyine
b.	Kendü özin gizlesün ol bī-ḥayā göstermesün
4.	a.	Ḳande bir ẖubı görürse bizden artuḳ cān virür
b.	ʿĀrifāne ẕevḳ idüp zāhid riyā göstermesün
5.	a.	Dōstlar billāhi diñ ol sevdügüm dil-dāre kim
b.	Mihrīye cevr idüp aġyāre vefā göstermesün
123
İst142b, Aya62b, Mil60b
Mefʿūlü fāʿilātü mefāʿīlü fāʿilün
1.	a.	Biz bendesinde düşmen işin bāri etmesün
b.	Bir ẖaste ṣıḥḥat ister iken cānı gitmesün
2.	a.	Bāzār·ı ʿışḳ içinde beni hiçe ṣatdı yār
b.	Ayaġa düşdük ise yabanlara atmasun
3.	a.	Ol bī-vefāya billāh eyit ey nesīm·i ṣubḥ
b.	ʿIşḳ·ı şehīdi derdile öldi unutmasun
4.	a.	Her kişi etdügin bu cihānda bulur velī
b.	Ben buldum uş ṣaḳın bunı düşmen işitmesün
5.	a.	Bī-ḳadre bu cihānda kimesne göñül virüp
b.	Mihrī senüñ gibi emegi yile gitmesün
124
İst 142b, Aya63a, Mil61a
Feʿilātün feʿilātün feʿilātün feʿilün
1.	a.	Ben umardum ki seni yār· vefā-dārolasın
b.	Ne bileydümki begüm böyle cefā-kār olasın
2.	a.	Hele sen ḳāʿide·i cevrde eksik ḳomaduñ
b.	Dōstluḳ ḥaḳḳı ise ancaḳ ola var olasın
3.	a.	Reh·i ʿışḳuñda neler çekdügüm ey dōst benüm
b.	Bilesin bir gün ola ʿışḳa giriftār olasın
4.	a.	Sözüme uymaduñ ey aṣılası dil dilerem
b.	Ser·i zülfine anuñ āẖiri ber-dār olasın
5.	a.	Sen ki cān gülşeninüñ bir gül·i nev-restesisin
b.	Ne revādur bu ki her ẖār ü ẖasa yār olasın
6.	a.	Beni āzāde iken ʿışḳa giriftār etdüñ
b.	Göreyin sen de benüm gibi giriftār olasın
7.	a.	Sen çıkarduñ beni zülfine uyup başdan ey dil
b.	Göreyin sen daẖi bu yolda ki ber-dār olasın
8.	a.	Bed-duʿā etmezem ammā kim ilenen düşmenine
b.	Bir senüñ gibi cefā-kāra hevā-dār olasın
9.	a.	Şimdi bir ḥaldeyem kim ilenen düşmenine
b.	Dir ki Mihrī gibi sen daẖi siyeh-kār olasın
125
İst 142b, Aya 62a, Mil 60a
Mefāʿīlün feʿilātün mefāʿīlün feʿilün
1.	a.	Ḫüdā yaratdı mı ola bed-sitāre bencileyin
b.	Felek getürdi mı ola baẖtı ḳare bencileyin
2.	a.	Cihānda çoḳdurur ammā belā-keş ʿāşıḳlar
b.	Kimesne uġramadı āh ü zāre bencileyin
3.	a.	Meger ki ney ola hem-dem fiġānuma her dem
b.	Ki olupdurur yüregi pāre pāre bencileyin
4.	a.	Göñül evinde bir ʿāşıḳ ḥabībinüñ ismin
b.	Yazar mı āḥıyile her duvāre bencileyin
5.	a.	Cihāna geleli Mihrī dir erdügine ʿaceb
b.	Ḫüdā yaratdı mı ola bī-sitāre bencileyin
126
İst 142a, Aya 62a, Mil 60a
Fāʿilātün fāʿilātün fāʿilātün fāʿilün
1.	a.	Dōst hicrüñdür dem-ā-dem baġrumı ḳan eyleyen
b.	Laʿl·i nabuñdur ṣorarsam aña demān eyleyen
2.	a.	Gülşen·i ḥüsnüñde cānā giceler ta ṣubha dek
b.	Derd ile cān bülbülidür āh ü efġān eyleyen
3.	a.	Aġlamaḳdan münḳaṭıʿ olmazdı çeşmüm neyleyem
b.	Ḳanlu yaşumdur raḳīb·i kelbi ẖandān eyleyen
4.	a.	Key ḥazer ḳıl gözlerinden ẖūnīdür dil-berlerüñ
b.	Günde biñ kez hey budur nā-ḥaḳ yere ḳan eyleyen
5.	a.	Ḥasret·i çāh·ı zeneẖdānuñ oluram ger varise
b.	Bu cihān gülşenlerin Mihrīye zindān eyleyen
127
İst 142a, Aya 62a, Mil 60a
Feʿilātün feʿilātün feʿilātün feʿilün
1.	a.	Devlet atına süvār olmış iki simīn beden
b.	Gūyiyā ẖalḳ·ı cihāna biri cāndur biri ten
2.	a.	Biri İskender·i devrān birisi Ḥaydār Şah
b.	Tīġ·i ḳahrına bularuñ doyumı burc·ı beden
3.	a.	Bularuñ biri melekdür bir ferīşte ʿayān
b.	Ki temāşā ider anları ol arada giden
4.	a.	Mihrī mihrin bularuñ göremez illā ki raḳīb
b.	Neyleyelüm kişiye her şeyˀi ṭāliʿdür iden
5.	a.	ʿĪd·i edhā ne mübārek gündi gördüm ẖōş
b.	Devlet atına süvār olmış iki sīmīn beden
128
İst143b
Feʿilātün feʿilātün feʿilātün feʿilün
1.	a.	Düşdüm ayaḳlara elden ḳomadum yār etegin
b.	Gerçi yārum ḳomadı bir nefes aġyār etegin
2.	a.	Olalı ʿışḳ ile şīrin lebinüñ Ferhādı
b.	Dil·i divāne vaṭan eyledi ṭaġlar etegin
3.	a.	Degmedüm bir güle bu ṭāliʿi yoḳ başumı gör
b.	Ṭutaram bunca zamān oldu ki gülzār etegin
4.	a.	Mihrī yār ister iseñ dāmen·i aġyare yapış
b.	Gül ele girmez imiş ṭutmayıcak ẖār etegin
5.	a.	Öl diril ol yaḳasuz ey dil eger ʿārifseñ
b.	Ḫublaruñ ḳoma elden hele zinhār etegin
129
İst143b
Feʿilātün feʿilātün feʿilātün feʿilün
1.	a.	Sāḳiyā ṣoḥbeti kerem et ḳadeḥi ṣun yürisün
b.	Şöyle ḳan mest olalum ʿālemi ḥumret bürisün
2.	a.	İçelüm ṭurma muḥabbet ayaġın ṭolu getür
b.	El bir idüp açalum defter·i ʿişret dürisin
3.	a.	Allāh aldayı aldayı şikār eyleyelüm
b.	Mecllise cemʿ idelüm gözleri āhū sürüsün
4.	a.	Ḫāce vuṣlat vuṣlat ḳapusın kimse çün āsān açamaz
b.	ʿÖmr naḳdin virelüm vaṣlı yolında çürüsün
5.	a.	Ġonceler bezmine ol zāġ raḳībi ḳomasun
b.	Diyelüm gülşeni bülbüllere her dem ḳorusun
6.	a.	Silelüm laʿl·i meyin ol büt·i ʿayyārelerüñ
b.	Bu ḥasedden dili aġzında raḳıbüñ ḳurusun
7.	a.	Zāhidā saña behişt Mihrīye dīdar gerek
b.	Aña maḥbūbı yeter saña cinānuñ ḥūrisün
130
İst143b, Aya61b, Mil59b
Mefʿūlü mefāʿīlü mefāʿīlü faʿūlün
1.	a.	ʿIşḳuñ meyini ele alayın mi ne dirsin
b.	Ġayret kelimin ṣuya ṣalayın mı ne dirsin
2.	a.	Dil ṣaḳladuġı şīşe·i ʿārı ṭaşa cānā
b.	Hengāme·i ʿışḳuñda çalayın mı ne dirsin
3.	a.	Ḳanlu yaşum ey dōst senüñ rāh·ı ġamuñda
b.	Dil zevrāḳı ġarḳ oldı ṭalayın mı ne dirsin
4.	a.	Ṭutmazsañ elüm luṭfuñ ile ḳaldum ayaḳda
b.	Cānā demidür yoẖsa öleyin mi ne dirsin
5.	a.	Miḥrāb ḳaşuñ ṭaḳıdurur ḳıble·i cānum
b.	Dil ḳıblesine secde ḳılayın mı ne dirsin
6.	a.	Eksik ḳomaduñ Mihrīye sen cevr ü cefāda
b.	Bir yār·ı vefādārı bulayın mı ne dirsin
131
İst143a
Fāʿilātün fāʿilātün fāʿilātün fāʿilün
1.	a.	Ḳande varam ṣaçlaruñ gibi kemendüm variken
b.	Ḥalka·i zülfüñ gibi boynumda bendüm variken
2.	a.	Ṯūbāya meyl etmezin ben sidre ḥaḳḳı dōstun
b.	Müntehā ḳaddüñ gibi serv·i bülendüm variken
3.	a.	Ḫūblar içre ger şeh-devrānsa bende olmazam
b.	Ehl·i ḥüsn içre senüñ gibi efendüm variken
4.	a.	Leblerüñ ẕikri yeter dil ṭūṭīsinüñ şekkeri
b.	Neylerin ḳandi dehānum ṭolı ḳandüm variken
5.	a.	Dilde ġam gözümde nem sīnemde āteş her zemān
b.	Kime derdüm yanayın ben kendü kendüm variken
6.	a.	Vaṣlın isterseñ ey dil dil-ber ġamıyla ẖürrem ol
b.	Kimseyi gūş etme benüm böyle pendüm variken
7.	a.	Şādām ol dil-ber demiş kim kimseye raḥm etmezem
b.	Mihrī gibi bir belā-keş derd-mendüm variken
132
İst143a
Fāʿilātün fāʿilātün fāʿilātün fāʿilün
1.	a.	Gülşene meyl etmezem gül gibi yārum vāriken
b.	Bülbüli gūş etmezem āhile zārum vāriken
2.	a.	Serve baş indirmezem ṭūbāya boynum egmezem
b.	Müntehā kaddüñ gibi raʿnā çenārum vāriken
3.	a.	Cān ü dil naḳdini cānān yolına ẖarc eyledüm
b.	Ḫoş ṣafā sürdüm cihānda elde varum vāriken
4.	a.	Sīnemüñ gencīnesinden eksik olmaz laʿl ü dür
b.	Müflis olmaz dil ne ġam bu eşk-bārum vāriken
5.	a.	Neylerem ben ʿizz ü cāhı ya cihānuñ rifʿatin
b.	İtlerile eşiginde ʿitibārum vāriken
6.	a.	Çalmışidüm ṭaşa ben nāmus ü ʿārum şīşesin
b.	ʿĀlem içre ġayretüm ẖalḳ içre ʿārum vāriken
7.	a.	Mihrīyi bī-iẖtiyār etmişdüñ ey dil-dār·ı men
b.	Başda ʿaḳlum vü elümde iẖtiyārum vāriken
133
İst 144b
Fāʿilātün fāʿilātün fāʿilātün fāʿilün
1.	a.	Geldi çün ġarrā ġazeller bize ol cānāndan
b.	ʿĪsāveş irdi nefes ben mürde cisme cāndan
2.	a.	Oldı şīrīn laʿlinüñ Ferhāḍı dil āşuftesi
b.	Geçiser cān ü cihāndan geçmeyiser andan
3.	a.	Firḳatüñden ḳāmetüm ḥalḳa etmişem ẖātem gibi
b.	Başuma seng·i melāmet almışam mercāndan
4.	a.	Ruẖlaruñ gül-zārına erdükçe cānā bād·ı ṣubḥ
b.	ʿĀlemi ẖoş bū ṭutar ol sünbül ü reyḥāndan
5.	a.	Göreli kūyuñda cānum sen güzeller şāhını
b.	Ḳalmadı Rıḍvāna meylüm geçmişem ġilmāndan
6.	a.	Şüphesüz nā-dān ü ebter cilf ü bī-idrākdür
b.	Ehl·i şiʿr içre seni yeg görmeyen Selmāndan
7.	a.	Sen yalandan Ḫātemī ʿāşıḳ geçersin Mihrīye
b.	Sümme vallāhi seni Mihrī yeg sever oġlandan
134
İst144b, Aya63a, Mil61a
Fāʿilātün fāʿilātün fāʿilātün fāʿilün
1.	a.	Kim görürse dir ser·i zülfeynüñ ey ġonce-dehen
b.	Baġlamış müşkīn resenler nāfe·i āhū-ẖoten
2.	a.	Geh-geh ol serv·i sehī seyr etdügince bāġda
b.	Ḫāk·i pāyīne yüzüñ sür benden ey serv ü semen
3.	a.	Senüñ ile dil-berā ʿālem ḳamu gülzārdur
b.	Görinür sensüz gözüme dōstum her gül diken
4.	a.	Çün dem·i ʿİsā gibi ʿışḳuñ dirüldürmiş öli
b.	Gelmeyince başuma bilmedüm ol nesneyi ben
5.	a.	Mihrīnüñ biñ cān ile gitdi dil·i bī-çāresi
b.	Şām·ı zülfinde ḥabībüñ ṭutdı ol miskīn vaṭan
135
İst144a
Fāʿilātün fāʿilātün fāʿilātün fāʿilün
1.	a.	Kimseler bencileyin ʿışḳa giriftār olmasun
b.	Kimsenüñ bencileyin sevdügi aġyār olmasun
2.	a.	Kimsenüñ yārı gözinden dūr olup yād olmasun
b.	Kimseler ġam ẖānesinde çār ü nā-çār olmasun
3.	a.	Kimseler dil-ẖaste olup düşmesün yārdan cüdā
b.	Kimsenüñ şehrinde ʿālem gözine ṭar olmasun
4.	a.	Kimselerüñ gül gibi yāri yüzine gülmesün
b.	Kimseler bülbül gibi feryād idüp zār olmasun
5.	a.	Dilerem ḥaḳ ḥażretinden Mihrī gibi dōstum
b.	Gice gündüz zāri ḳıl yāruñ saña yār olmasun
136
İst144a
Fāʿilātün fāʿilātün fāʿilātün fāʿilün
1.	a.	Nola dil-ber luṭf idüp yād etse ben bī-çāresin
b.	Görse tīr·i ġamzesinden dilde yüz yüz yāresin
2.	a.	Çeşm·i ẖūn-rīzüñ elinden kime feryād ideyin
b.	Kim içer ḳanumı her dem gözlemez āvāresin
3.	a.	Dūd·ı āhından es̲er tā bilesin ʿāşıḳlaruñ
b.	Göresin gül ṣafḥanuñ üstinde ẖaṭṭuñ ḳaresin
4.	a.	Ya tapuñdan dūr idem cānā rāḳīb·i kelbi ben
b.	Ya yedürem bir gün aña loḳma loḳma pāresin
5.	a.	Yolına cān virmek imiş Mihrī ancaḳ çāresi
b.	Yāriçün aġyāra varup nice bir yalvaresin
137
İst144a
Fāʿilātün fāʿilātün fāʿilātün fāʿilün
1.	a.	Nice bir ʿizzet ideyin yār içün aġyāre ben
b.	Nice bir yalvarayın bir gül içün biñ ẖāre ben
2.	a.	Kande baḳsa ẖārdur baġrına baṣan ġonceyi
b.	ʿĀciz oldum dōstlar varmaġa bir gül-zāre ben
3.	a.	Ḫār·ı ġayret pāreler bir anda biñ kez cigerüm
b.	Kendülügümle mi hem-dem oldum āh ü zāre ben
4.	a.	Leblerüm sırrın dehānından çıḳarmasun dimiş
b.	Ser verem bu sırrı hiç fāş etmeyem diyāre ben
5.	a.	Yüz çevürür beni gördükçe raḳībe meyl ider
b.	Sevdügümden ġayrı bilmem neyledüm ol yāre ben
6.	a.	Zülfüne dil-ber beni ʿahdeylemiş ber-dār ide
b.	Rāżıyam biñ cānla aṣılmaġa ol dāre ben
7.	a.	Ḫalḳ içinde Mihrīyem ʿuşşāḳ içinde mübteẕel
b.	Yār ḳatında ʿāciz ü āvāre vü bī-çāre ben
138
İst145b
Fāʿilātün fāʿilātün fāʿilātün fāʿilün
1.	a.	Yoġimiş çünkim nasībüm vaṣl·ı cānān olmadan
b.	El yudum şimden gerü derdüme dermān olmadan
2.	a.	Ḥoḳḳa·i laʿlinden aġyāra müferrihler virür
b.	Ben araḳdan ölmişemdür aña ẖayrān olmadan
3.	a.	Hicr ile yandı göyündi ḳalmadı cāndan es̲er
b.	Āteş·i tennūr·ı ġamda sīne biryān olmadan
4.	a.	Olalı şeydāsı bir ẕerre gunāhum bilmezem
b.	Her ne dirse dil-berüñ emrine fermān olmadan
5.	a.	Raḥm idem bir gün demiş bī-çāre Mihrīye ḥabīb
b.	Bu kelāmı ṣaḳlasun yā-Rabb yalan olmadan
Ḥarf·i Vav
Vav
139
İst145b, Aya63b, Mil61b
Mefāʿīlün mefāʿīlün mefāʿīlün mefāʿīlün
1.	a.	Bu gün bir ġonce-fem gördüm didüm kim hey ne bu cāndur bu
b.	Didiler bu ruẖ·ı zībāyı ṣorma özge cāndur bu
2.	a.	Düşelden leblerüñ ʿaksi bu cām·ı dīdeme cāna
b.	Görenler dir ḳabaġumı ki ṣāfi ṭolu ḳandur bu
3.	a.	Didi ḳaddüm ẖayālini derūn·ı dilde muḥkem ṭut
b.	Didüm kim bir elif gibi bu cān içre nihāndur
4.	a.	Didi şükrāne vaṣlum çün vir evvel baş ü cān didüm
b.	Yolına öldügüm çoḳdan yoluñda dermiyāndur bu
5.	a.	Müjeñ tīrini sīnemden dirīġ etme ki evvelden
b.	Ḫadeng·i ġamze·i dil-berleriçün bir nişāndur bu
6.	a.	Getür bād·ı ṣabā luṭf et ḥabībüñ zülfi būyından
b.	Dil·i mecrūḥuma zīra be-ġāyet armaġandur bu
7.	a.	Görüp ıġmāz·ı ʿayn etme kimine Mihrīyi cānā
b.	Reh·i ʿışḳuñda cān virür senüñ ẖayli zemāndur bu
140
İst145a, Aya64b, Mil62a
Mefʿūlü mefāʿīlü mefāʿīlü feʿūlün
1.	a.	Çün perdesini keşf ide gül bülbüle ḳarşu
b.	Bülbül daẖi cān virse ʿaceb mi güle ḳarşu
2.	a.	Terk·i dil ü cān eyledüm ey dōst rehüñde
b.	Geh geh kerem et baṣ ḳademüñ o yola ḳarşu
3.	a.	Zülfüñ ṣanemā her yaña cānlar ḳılur efṣān
b.	Depretse ṣabā zülfüñi ger sünbüle ḳarşu
4.	a.	ʿĀşıḳlaruñ iñletme gel ey rūḥ·ı revānum
b.	Seni sevenüñ yüzine bārī güle ḳarşu
5.	a.	Mihrüñde senüñ bir gün eyā māh-likā āh
b.	Fāş eyleyiser sırruñı Mihrī ile ḳarşu
141
İst145a, Aya64a, Mil62a
Fāʿilātün fāʿilātün fāʿilātün fāʿilün
1.	a.	Kūy·ı cānān çün yeter mesken baña şimden geru
b.	Yüri zāhid cennetüñi var saña şimden geru
2.	a.	Şuʿle·i yāruñ cemāliyle müşerref olmışuz
b.	İmdi ey meh var ḳalursañ ḳal ṭaña şimden geru
3.	a.	Gördi beni zülfini dil-ber dışına aldı çün
b.	Bildüm anuñ meyli var benden yaña şimden geru
4.	a.	Luṭf ile cānān çıkardı ġam belāsından beni
b.	Ġuṣṣa çekmem ṣarınursam būrıyā şimden geru
5.	a.	Ruẖları bāġında geçdi ʿömrümüz eyāyile
b.	Umaruz şeftālūdan geh geh aña şimden geru
6.	a.	Gülsitānda ġonce laʿlin gördi yāruñ lāle çün
b.	Ṭaġlara düşüp didi yāhū saña şīmden geru
7.	a.	Mihrīye vaṣlı ḥabībinüñ müyesser oldı çün
b.	Yolına cān virmek āsāndur ana şimden geru
142
İst145a, Aya64b, Mil62b
Feʿilātün feʿilātün feʿilātün feʿilün
1.	a.	Nice zülf ü nice mū ʿanber-gīsūdur bu
b.	Var ise sünbül ü reyḥāna viren būdur bu
2.	a.	Bir nazarda nice ʿāşıḳları Ferhād eyler
b.	Nice şīrīn nice dil-ber nice meh-rūdur bu
3.	a.	Çeşmi ṣalmış dili ẕülfi ẖamına ṭoymadı cān
b.	Allah Allah nice ʿayyār ü ne cādūdur bu
4.	a.	Saña al etmesün aldanma ey dil ġamzesine
b.	Dilleri ṣayd edici gözleri āhūdur bu
5.	a.	Diḳḳat ile naẓar etmekden aña inceldüm
b.	Bilmedüm daẖi miyān mı veyāhūd mūdur bu
6.	a.	Yaş degüldür gözüm akıṭduḳi ḳaddüñ göricek
b.	Serv ayaġına yüzin sürmekçün ṣudur bu
7.	a.	Dir gören ol ṣanem·i lāle-ruẖı birbirine
b.	Mihrī·i bī-çāreyi āşufte ḳılan budur bu
Ḥarf· He
He
143
İst146b, Aya65b, Mil63b
Feʿilātün feʿilātün feʿilātün feʿilün
1.	a.	Āteş·i ġamda kebāb oldı cīger döne döne
b.	Göklere çıḳdı duẖānumla şerer döne döne
2.	a.	Cān firāḳuñla fitil oldı göñül ẖānesine
b.	Ten ẖayālüñle fener oldı yanar döne döne
3.	a.	Ḫāk·ı pāyüñe yüzin sürmekiçün şems ü ḳamer
b.	Ser·i kūyūña gelür şām ü seḥer döne döne
4.	a.	Ḳaşuña beñzemekiçün senüñ ey zühre-cebīn
b.	Kendüzin ṭutdı hilāl etdi ḳamer döne döne
5.	a.	Cān cāñ-bāzını gör laʿlüñe irişmek içün
b.	Rīsmān·ı ser·i zülfüñden iner döne döne
6.	a.	Düşeli şevḳi ẖayāl· lebinüñ Mihrī dile
b.	Āteş·i ġamda kebāb oldı ciger döne döne
144
İst146b, Aya68b, Mil67a
Mefʿūlü fāʿilātü mefāʿīlü fāʿilün
1.	a.	El virmiş idi ẖoş bize devrān geçen gece
b.	Hem-soḥbetidi dil-ber ü cānān geçen gece
2.	a.	Ẓulmet şebinde ḳalmış idüm ẖayli derdile
b.	Girdi elüme bir meh·i tābān geçen gece
3.	a.	Bir dil-rübā vü ḥüsn elinüñ şāhı luṭf idüp
b.	Olmışdı ben gedāsına mihmān geçen gece
4.	a.	Dil-ber ẖayāli şevḳi ile yandı ṣubḥa dek
b.	Bir ayaġ üzre şemʿ·i şebistān geçen gece
5.	a.	Zeyn etmişidi meclisi ḥüsni leṭāfeti
b.	Ol ẖaṭṭ ü ẖāl ü zülf·i perīşān geçen gece
6.	a.	Bir ġonca laʿl şevḳine mest-āne germ olup
b.	Çāk etmişidi Mihrī girībān geçen gece
145
İst146a
Feʿilātün feʿilātün feʿilātün feʿilün
1.	a.	Eyledük yārile ṣaḥrāları seyrān bu gece
b.	Vācib oldur baña şükrāne virem cān bu gece
2.	a.	Devlet atına süvār olmış(ı)duḳ nir nice yār
b.	Bizüm olmışıdı başdan başa meydān bu gece
3.	a.	Tīġ·i ḳahr ile rakībüñ iki çalduḳ başın
b.	Elümüzdeydi belī ṭop(ı)la çevgān bu gece
4.	a.	Ẓāhir etdi rūẖını zülfi seḥābın götürüp
b.	Yārlıḳ etdi bizümle meh·i tābān bu gece
5.	a.	Mest idüm ʿışḳı meyinden daẖi bir bāde sunup
b.	Curʿa·i laʿli beni eyledi ḥayrān bu gece
6.	a.	Müddeʿī yārumı menʿ etmege cehd etdi velī
b.	Azduramadı ne dirsin anı şeyṭān bu gece
7.	a.	Aramuzdan şükür Allāh ki eksildi raḳīb
b.	Hele ser-vaḳtümüze irmedi hicrān bu gece
8.	a.	Kaʿbe· ḥüsnini çünkim bize etdürdi ṭavāf
b.	Eyledüm biñ dil ile cānumı ḳurbān bu gece
9.	a.	Māh·ı zī_l_hiccenüñ on beş gecesi ẖoş şeb idi
b.	Ki eyledi yār ile Mihrī bile seyrān bu gece
146
İst146a, Aya68b, Mil66b
Feʿilātün feʿilātün feʿilātün feʿilün
1.	a.	Bit ṭabīb oldı bizümle yine hem-dem bu gece
b.	Dil·i bī-mārumuza eyledi emsem bu gece
2.	a.	Yaralanmışdı ciger ġamzesi peykānlarile
b.	Laʿli verdi yine ol yāreye merhem bu gece
3.	a.	Rūzgāruñ elemin çekmiş(i)dük ẖayli zamān
b.	Ḥamdülillāh bizi yār eyledi bī-ġām bu gece
4.	a.	Meclisinde ṣanemüñ rāḥāt olup ṣubḥa degin
b.	Biñ ṣafāyile geçildi hele bir dem bu gece
5.	a.	Fırṣat el virmiş(i)ken būse-ḳenār it yāri
b.	Dāˀimā girmez ey Mihrī ele bu dem bu gece
147
İst146a, Aya65a, Mil63a
Mefʿūlü mefāʿīlü mefāʿīlü feʿūlün
1.	a.	Bilsem ki perī misin ey cān yoẖsa ferişte
b.	Biñ cāñ ile sevdüm seni bir kerre görüşte
2.	a.	Gerçi ki müjeñ ẖançer ile sīnemi deldi
b.	Dil daẖi senüñdür dileriseñ meh al işte
3.	a.	Terk eyledüm ey yār senüñ ʿārı yoluñda
b.	Rüsvāy·ı cihānam bu gün ʿışḳuñla bil işte
4.	a.	Kūyuñda gedā olalı ey şāḥ·ı cihāñum
b.	Meyl eylemezem ẕerrece firdevs·i behişte
5.	a.	Dil-ber didi bir būse virem cān virür iseñ
b.	Mihrī didi bir cāna ne minnet meh al işte
148
İst 147b, Aya 69a, Mil 67a
Feʿilātün feʿilātün feʿilātün feʿilün
1.	a.	Ben umardum gele bir zülf·i perīşān bu gece
b.	Şemʿ·i ruẖsārına pervāne ḳılam cān bu gece
2.	a.	Nāgehān girdi içerü bir nice bed rūyi didüm
b.	Bunda mı ṣaldı Süleymān dīvi yeksān bu gece
3.	a.	Bir bölük aṣılası geldi bir araya bu dem
b.	Ḳanda buluna ʿaceb bunlara urġan bu gece
4.	a.	Kimi keldür kimi kördür miki saḳaṭ bunlaruñ
b.	Kimlere ḳıldı müṣāḥib bizi devrān bu gece
5.	a.	Şeb·i yeldā gecesi Mihrīye gör nitdi felek
b.	Görmez idi getürüp eyledi mihmān bu gece
149
İst147b
Mefʿūlü fāʿilātü mefāʿīlü fāʿilün
1.	a.	Bir ẖoş ġazel didüm yine ben ẖaṭṭ·ı Aḥmede
b.	Cān ṣafhasında eyledüm anı müsvedde
2.	a.	Yil gibi yıllar ile hevāsında yelmişem
b.	Oldum esīr aẖīr o zülf·i mücaʿede
3.	a.	Çokdur cihānda cevr ü cefāsı ile mübteẕel
b.	Bulınmaya benim gibi bir daẖi ġamzede
4.	a.	Kūyuñda gözlerüm yaşı ol deñlü aḳdı kim
b.	Ġarḳ oldı her haremleri dürr ü zebercede
5.	a.	Kanūn·ı ʿışḳ ḳāmetümi eylemīşdī çeng
b.	Nāy itdi cismimü daẖi iñlede iñlede
6.	a.	Ġamzesi cānumı çekeşür çeşmi göñlümi
b.	Eksik degül çu mestler arasında ʿarbede
7.	a.	Dānā odur ki ẖūblara zāhid göñül vire
b.	Nādān odur ki sevmedi mahbūbı dünyede
8.	a.	Kimse cihānda müddeʿīye boyun egmesin
b.	Muḥtāc itme Mihrīyi yā Rabb muẖannede
9.	a.	Gūyā siperde āyinelerdür żiyā virür
b.	Tīr·i ẖadengi ġamzesi peykānı sīnede
150
İst147a
Mefʿūlü mefāʿīlün mefʿūlü mefāʿīlün
1.	a.	Bu yār·ı cefā-kārım maḥbūb idi vaḳtinde
b.	Bu gözleri mekkārum ẖoş ẖūb idi vaḳtinde
2.	a.	Gül ruẖlaridi ẖande şehlerdi buña bende
b.	Şeftālūsı ṭurfanda merġūb idi vaḳtinde
3.	a.	Ebrūsı kemān idi ṣayd itdügi cān idi
b.	Bir gonçe-dehan idi maṭlūb idi vaḳtinde
4.	a.	Cānlardı buña ḳurbān baḳmazdı yüze bir an
b.	ʿĀşıḳları hep ḳurbān-āşūb idi vaḳtinde
5.	a.	Şimdi ẖaṭını Mihrī gördükçe ẖadinde dir
b.	Bu yār·ı cefā-kārum maḥbūb idi vaktinde
Taḥmīs·i merġūb
151
İst147a
Mefāʿīlün mefāʿīlün mefāʿīlün mefāʿīlün 1. a. Bu gün bir hüsn şāhınuñ yüz urdum āsitānına b. Erişdi ʿandelīb·i dil cemāli gülsitānına c. Ṣafālar virdi ʿuşşāḳuñ yine rūḥ·ı revānına d. Getürmiş ʿanberīn ẖālin hümāyūn zülfi yanına e. Nice şeh-bāzdur gör kim beg iltür āşiyānına 2. a. Yüri bezm·i ẖarābāta igen taʿn eyleme zāhid b. Sen öziñi ḳır ẖalḳuñ günāhın aġlama zāhid c. Günāhı kimsenüñ senden ṣorulmaz söyleme zāhid d. Şarāb·ı laʿl·i dil-berden beni menʿ eyleme zāhid e. Saña ne her kişi her ne iderse kendü cānına 3. a. Yüzüñ envārı şevḳinden olupdur zīneti şemʿüñ b. Ki her dem nārı nūr etmek olur māhiyeti şemʿüñ c. Dili kesilmek olmışdur anuñçün ʿādeti şemʿüñ d. Yüzüñe beñzerem dermiş ʿacebdür ḥāleti şemʿüñ e. Baş ortaya ḳoyup söyler ne kim gelse zebānına 4. a. Çü gördi nār·ı hicrüñde beni yaḳduġını ey cān b. Özi göyündi daġ urdı özine lāle·i nuʿmān c. Görüp aġyārı yanuñda gülerem ẓāhidā her an d. Yanaram bezm·i şevḳüñde gözüm aġlar göñül ẖandān e. Hemān ol şemʿa döndüm kim güler dāˀim ziyānına 5. a. Döşenmiş bāġ·ı ḥüsnüñde ruẖuñ üzre gül evrāḳuñ b. Dimāġın ʿanberīn būyı muʿaṭṭar ḳıldı āfāḳun c. Sürer yüzine gözine raḳībüñ sāʿid ü sāḳuñ d. Alur dildārı yanına söger ardınca ʿuşşāḳuñ e. Ögünsün düşmen ögünsün eger ḳalursa yanına 6. a. Leṭāfet gülsitānında begüm ẖaddüñdürür ter-gül b. Olupdur berg·i gül üstine ẖālüñ dāne·i fülfül c. Ḳaçan bu yüz ḳarası(y)la ṣaçuña öykünür sünbül d. Gülüñ bu ʿārızı rengin görüp aldanma ey bülbül e. Ki nice ol senün gibi ġarībüñ girdi ḳanına 7. a. Görüp bir ẖūb ü zībāyı ey Mihrī ṣaḳın aldanma b. Olur bu ẖūbluġuñ lā-büdd zevāli yakın aldanma c. Görürsüñ günde biñ kerre anuñ aẖlāḳın aldanma d. Yüzüñe gülse birḳaç gün Necāti ṣaḳın aldanma e. Ki gerçekler inanmadı bu dünyānuñ yalanına
152
İst148b, Aya66b, Mil64b
Mefʿūlü fāʿilātü mefāʿīlü fāʿilün
1.	a.	Bu hüsn ü bu melāḥat ü ẖulḳ ü ẖūyla
b.	Ḳılduñ cihān dimāġını tāze bu būyla
2.	a.	Cānā bu cānı sidre ḳadüñ müntehāsına
b.	Teslīm çoḳdan eylemişüz yüzi ṣuy(ı)la
3.	a.	Dil her ne deñlü çekse ġamuñdan belā senüñ
b.	Döndürmez ol yüzini eger postı ṣoy(ı)la
4.	a.	Zülfüñ ġamını dest·i ezel yazdı başuma
b.	Ṣanma ki ta ölince bu yazuyı bozıla
5.	a.	Devlet hümāsı olmış(i)ken ismüñ ey perī
b.	Pervāz urup neden ki uçasın şimdi tüyile
6.	a.	Hem-dem edinme kendüñe aġyārı sevdügüm
b.	Sen meh ṣıfatlu yürimesün zengī rūyla
7.	a.	Zencir ṭutmazidi bu dīvāne Mihrīyī
b.	Bend itdi bend· zülfüñ anı şimdi mūyla
153
İst148a
Fāʿilātün fāʿilātün fāʿilātün fāʿilün
1.	a.	Bu gece bir ḳaṣr·ı ʿālī içre bir şeh-bāz ile
b.	ʿİşret itdük ṣubḥa dek meh-tāba ḳarşu sāz ile
2.	a.	Zühre çengin çala çarḥ içre yere çār-pāresin
b.	Her ḳaçan ol māh-rūlar ırladı āvāz ile
3.	a.	Ḳāmetüm çeng eyleyüp düzdi nevāda rāṣtī
b.	Çekdi tenüm ḳıl ḳılup ʿuşşāḳı ẖoş şeh-nāz ile
4.	a.	Ol Süleymān·ı zamānuñ meclis·i ẖāṣından ẖoş
b.	Zülfi ʿanber ẖūb-rūlar ẖidmet ider nāz ile
5.	a.	Gördüm ol ḳaṣr·ı muʿallaḳ kim yapılmış bī-naẓīr
b.	Gökyüzinde ṣandum uçardı hümā pervāz ile
6.	a.	Ḥamdülillāh añdı bugün ṣoḥbet itdük Mihrīyā
b.	Bu gece bir ḳaṣr·ı ʿālī içre bir şeh-bāz ile
154
İst148a
Mefāʿīlün mefāʿīlün mefāʿīlün mefāʿīlün
1.	a.	Temāşā ideli çeşmüm o ẖadd ü ẖāli bir laḥẓa
b.	Ḫayāli dīde vü dilden degüldür ẖāli bir laḥẓa
2.	a.	Dehānuñ cānum ü zülfüñ benüm ʿömr·i dırāzumdur
b.	Ölürem āh görmezsem o mīm ü dālı bir laḥẓa
3.	a.	Cefā ẖārında bülbülveş gönül feryād ider her dem
b.	Cemālüñ gülşenin göster ẖoş olsun ḥāli bir laḥẓa
4.	a.	Reh·i ʿışḳuñda ʿuşşāḳuñ naẓar ḳıl ḥāline cānā
b.	Ne ḥālile geçer sensüz göre aḥvāli bir laḥẓa
5.	a.	Cinān içinde her dāˀǐm ḥabībüm ḥülle giymişdür
b.	Ḳapuñda yegdürür giymek ʿabā vü şālı bir laḥẓa
6.	a.	Bugün ḳorkuḳutma sen nāṣıḥ cahīmüñ erte nārından
b.	Kerem ḳıl başum aġrıtma ḳo ḳīl ü ḳāli bir laḥẓa
7.	a.	Cemālüñ muṣḥafın ʿarż it begüm kim saʿd·ı ekberdür
b.	Açılsun Mihrī bed-baẖtuñ mübārek fālı bir laḥẓa
155
İst 149b, Aya 66a, Mil 64a
Mefʿūlü fāʿilātü mefāʿīlü fāʿilün
1.	a.	Cān vir ġamumla ger dir(i)señ başum üstine
b.	Teslīm·i cān idem ṣanemā başum üstine
2.	a.	Sehm·i belāña sīnemi ḳılsam siper nola
b.	Rūz·ı ezelde yazdı çü ḥaḳ ḳaşum üstine
3.	a.	Mey-gūn lebüñ ẖayāli ile rūz ü şeb müdām
b.	Baġrum ḳanını nūş iderem aşum üstine
4.	a.	Cānāne cān virüp ġam(i)le olduġum helāk
b.	Dāġ·ı dilümle yazuñ anı ṭaşum üstine
5.	a.	Ḳaddüñ ẖayāli dīde·i Mihrīde dōstum
b.	Bir servdür ki ṭutdı vaṭan yaşum ustine
156
İst 149b
Feʿilātün feʿilātün feʿilātün feʿilün
1.	a.	Çünki zeyn oldı cihān bāġı gülistānlar(i)le
b.	Gel el dil seyr idelüm biz daẖi cānānlar(i)le
2.	a.	Götürüp perde·i ʿuşşāḳı ser-āġāz idelüm
b.	Bülbüli māt idelüm nāle vü efġānlar(i)le
3.	a.	İçelüm laʿl·i şarābından o gül çehrelerüñ
b.	Müddeʿīnüñ yüregin ṭolduralum ḳanlar(i)le
4.	a.	Yaşum ırmaġı kenārın ṭolanup her demde
b.	Ṣalınup seyr idelüm serv·i ẖırāmānlar(i)le
5.	a.	Yaḳalum cān ü göñül mūm(i)le en micmerini
b.	Ṣubḥa dek ʿayş idelüm şemʿ·i şebistānlar(i)le
6.	a.	Oldı ṣahn·ı çemenüñ kūşeleri bāġ·ı behişt
b.	Bezm·i ẖāṣ eyleyelüm gel berü ġılmānlar(i)le
7.	a.	ʿÖmr bir anda geçer devr·i gül eyyāmı daẖi
b.	Bāḳī ḳalmaz bu zemān bari geçür anlar(i)le
8.	a.	Mihrī hem-dem olagör ʿömr·i ṭavīl ister iseñ
b.	Zülfi sünbül gözi nergis ẖaṭı reyhānlar(i)le
157
İst149a, Aya68a, Mil66a
Feʿilātün feʿilātün feʿilātün feʿilün
1.	a.	Dōstum geçmedi bir gün sözümüz yanuñda
b.	Baña itdükleüñi bulasın īmānuñda
2.	a.	He bugün cevr ü cefānile beni öldüresin
b.	Yarin elüm olura hele girībānuñda
3.	a.	Sen ciger zaẖmına her demde ṭurup ek nemegi
b.	Ben diyem ḳomaya ḥaḳḳı var ise nānuñda
4.	a.	Yüzüme baḳma raḳībüñ sözi ile ḳo beni
b.	Öleyüm çekmeyeyüm minnetini anuñ da
5.	a.	Mihrī dil-ẖasteyi öldürdi ġamuñ sen ṣaġ ol
b.	Sevdügüm var saña şimden geru dermānuñ da
158
İst149a, Aya65a, Mil63a
Feʿilātün feʿilātün feʿilātün feʿilün
1.	a.	Dōstum ẖaste dili hicrüñ odı nice yaḳa
b.	Aldı ʿışḳuñ eline yaḳamı ḥālüme baḳa
2.	a.	ʿĀr ü nāmūsı yoluñda yile virmişdi göñül
b.	Şimdi ġarḳ itdi gözüm yaşı anı aḳa aḳa
3.	a.	Müddeʿī gerçi bizüm aramuza girdi velī
b.	Yine benzer ki laʿīn çatladısardur ṭıraḳa
4.	a.	Āsitānuñdan anı sürmek ile gitmedi bu āh
b.	Götüre bir gün ola biz ḳoyalüm anı ḥaḳa
5.	a.	Yüzüñi görmese çıḳsun niderem iki gözüm
b.	Gündüzin güneşe tā kim gece bedr aya baḳa
6.	a.	Buña ṭaş çatlar ey Mihrī ne taḥammül demidür
b.	Ġayrıyı yār ide yāruñ seni gözden bıraḳa
159
İst149a
Mefʿūlü mefāʿīlü mefāʿīlü faʿūlün
1.	a.	Didüm yüzüñi görmedüm evvelki görüşte
b.	Bürḳaʿ götürüp açdı yüzin didi gör işte
2.	a.	Geh şānededür zülfüñ ü geh fikr·i dilümde
b.	El·ḳıṣṣa bu miskīni ḳoduñ dilde vü dişde
3.	a.	Göz gördi göñül bildi ki ben güşte·i ʿışḳum
b.	Kimse baña raḥm itmedi bilişde görişde
4.	a.	Çün alduñ elüñe yaḳamı ḥālüme baḳ kim
b.	Dirler gözüñ aşda olsun olurken elüñ işde
5.	a.	Ey ġamze cigerden gidicek cān bile gitmiş
b.	Billāh bu Mihrīye getür anı gelişte
160
İst150b
Fāʿilātün fāʿilātün fāʿilātün fāʿilün
1.	a.	Sevdi göñlüm yine bir ẖūb-likāyı yeñile
b.	Çāre mi var ki benüm gözüm ü göñlüm yañıla
2.	a.	Aldadı ẖāli göñül mürġini bir dāne ile
b.	Dām·ı zülfine göñül düşdi mi kendü dek ile
3.	a.	Aġlaram yaş yerine ḳan dökülür çeşmümden
b.	Yār raḥm eyleyüben silmedi bir gün yeñile
4.	a.	Düşeli ʿışḳı hevāsına anuñ leyl ü nehār
b.	Geçdi kūyında günüm derd(i)le āh etmegile
5.	a.	Ney gibi tīġ·i cefāsıyla delindi cigerüm
b.	İmdi dil sen de fiġān eyle derdinden iñile
6.	a.	Bulmaduḳ yār·ı vefādār behey yār dirīġ
b.	Cānumuz çıḳdı vefāsız güzeli sevmegile
7.	a.	Bir nefes Mihrī vücūduñdan ıraġ olmadı ġam
b.	Ḫublaruñ cevri meger kim bile yuġrıldı gile
181
İst154a
Mefʿūlü mefāʿīlü mefāʿīlü faʿūlün
1.	a.	Aġyār(i)le yār oldı vü cānān yola gitdi
b.	Ten bunda ḳalup rūh· revānum bile gitdi
2.	a.	Ġam ẖānelerinde yine ben aġlayu ḳaldum
b.	Raḥm etmedi dil ẖastesine o güle gitdi
3.	a.	Kūyuñda ḥabībüm şu ḳadar aġlamışam kim
b.	Ḳanlu gözümüñ yaşile ʿālem sile gitdi
4.	a.	Aġlañ gelüñ ol ʿāşıḳı ey ḥāl bilenler
b.	Cānānı ḥabībī anuñ ıraḳ ile gitdi
5.	a.	Ey ṭālīʿi yoḳ Mihrī hemān eyle taḥammül
b.	Anca bu hevālara emegüñ yile gitdi
182
İst154a
Feʿilātün feʿilātün feʿilātün feʿilün
1.	a.	Oldı dil bülbüli bu gül·i ruẖ-zībā delüsi
b.	Biñ ola bencileyin ʿāşıḳ·ı şeydā delüsi
2.	a.	Düşdi ṣaḥrāya yeler derd ile mecnūn göñül
b.	Olalıdan berü ol şaçları leylā delüsi
3.	a.	Gerçi çoḳ o ṣanemüñ ʿışḳunuñ āşufteleri
b.	Olmaya bencileyin bir daẖi rüsvā delüsi
4.	a.	Gice gündüz başını serv ṣalar gülşende
b.	Meger olmış o daẖi ol ḳadd·i raʿnā delüsi
5.	a.	Ol mehüñ Mihrī cihān ẖalḳı da dīvānesidür
b.	Sen seni ṣanma hemān dünyede tenhā delüsi
183
İst154a
Mefʿūlü mefāʿīlü mefāʿīlü faʿūlün
1.	a.	Bir eyü güzeller güzeli göñlümi aldı
b.	Göz göre benüm başumı ġavġavlara ṣaldı
2.	a.	Ḳudurdı hemān gözlerine ḳaşları yayın
b.	Kirpikleri oḳların atup baġrumı deldi
3.	a.	Öldürmese gücile beni bāri igen de
b.	Derdine düşelden berü baña olan oldı
4.	a.	Cānumı benüm sevgüsi odlara yaḳaldan
b.	Āhum tütüni yerlere vü göklere ṭoldı
5.	a.	Göñlümü alalı ol baña itdüklerini vāh
b.	Dōstlar işidüp aġladı düşmen ḳatı
6.	a.	Ey Mihrī saña yār cefā etse ʿaceb mi
b.	Gücini çeker dünyede ancaḳ seni buldı
184
İst 154b
Fāʿilātün fāʿilātün fāʿilātün fāʿilün
1.	a.	Bizden olduñsa raḳībüñ sözile bīzār hey
b.	Gücile gökçeklik olmaz neyleyelüm var hey
c.	Eksük olmaz bu cihāndur ʿāşıḳa bir yār hey
d.	Ben de senden vāzgeldüm vāzgeldüm var hey
2.	a.	Bulunur hey bu cihānda tāze tāze ẖūblar
b.	Nāzenīnler ẖūblar ü maḥbūblar ü merġūblar
c.	Rūy·ı ʿālemde hemān ḳaṭʿ olmadı merġūblar
d.	Ben de senden vāz geldüm vāz geldüm var hey
2.	a.	Bī-vefā maḥbūblara rīş-ẖande ʿāşıḳlar gerek
b.	Ṣādıḳu'l_ḳavl olana yār· muvāfıḳlar gerek
c.	Gerçeġi terk et yüri saña muvāfıḳlar gerek
d.	Ben de senden vāzgeldüm vāzgeldüm var hey
3.	a.	Mıṣr·ı dilde Yūsuf·ı cāndan ʿazīz etdüm seni
b.	Cevr ile pīr eyledüñ āẖır Züleyẖāveş beni
c.	Yār idünmek yoġimiş bildüm ki cilf oġlanı
b.	Ben de senden vāzgeldüm vāzgeldüm var hey
4.	a.	Yüzüñi görmege gerçi kim virürem cānı ben
b.	Sen daẖi ẖūblarda bir ʿāşıḳ-perest idüñ igen
c.	Gördügüñcebeni iġmāż idüp ayruḳlanma sen
d.	Ben de senden vāzgeldüm vāzgeldüm var hey
5.	a.	Gerçi ʿışḳuñ nārına düşelden itdüm ẖayli āh
b.	Dūd·ı āhum āẖır itdi gün cemālüñi siyāh
c.	Sen gedā·yı ẖūb olduñ Mihrī ʿışḳa pādişāh
b.	Ben de senden vāzgeldüm vāzgeldüm var hey
185
İst155a
Fāʿilātün fāʿilātün fāʿilātün fāʿilün
1.	a.	Ben ne resm·i kevn ile mersūm olaydum kaşki
b.	Bu cihāna gelmeyüp maʿdūm olaydum kaşki
2.	a.	Geçdi ʿömrüm rūzgāruñ şiddetiyle her zemān
b.	Ben bu cāndan āh eẕel maḥrūm olaydum kaşki
3.	a.	Ḳılletile ẕilletile añulup her bābda
b.	Ṣoñra ʿizz ü nāzile maẖdūm olaydum kaşki
4.	a.	Bülbül olup kārı dilde her dem efġān olmadan
b.	Ḫūbidi virānelerde būm olaydum kaşki
5.	a.	Muttaṣıl ġam ẖānesinde cān ʿazābile geçer
b.	Ermeyeydüm bu güne maẖrūm olaydum kaşki
6.	a.	Bunca maʿlūmātile meşhūr olınca ʿāleme
b.	Dürlü mechūlātile meẕmūm olaydum kaşki
7.	a.	Şimdiki ẖalkuñ ḳatında terklikdür ʿitibār
b.	Keşlü tarẖānalarında s̲ūm olaydum kaşki
8.	a.	Ḳandese nā-ehle virürmiş murāḍını felek
b.	Mihrī ben de cehl ile maʿlūm olaydum kaşki
186
İst155a, Aya71b, Mil69b
Mefʿūlü mefāʿīlü mefāʿīlü faʿūlün
1.	a.	Bu ẖaste göñül derdine dermān yetişdi
b.	Virāne göñül taẖtına sulṭān yetişdi
2.	a.	Zeyn itmege cān gülşenin el_minnetü_lillāh
b.	Ol ruẖları gül ṣaçları reyḥān yetişdi
3.	a.	Dil bülbüli feryād ü fiġān etse demidür
b.	Bir ġonçe-dehen serv·i ẖırāmān yetişdi
4.	a.	Getürdi ṣabā peyki cilā ẖāk· rehünden
b.	Ta gözlerüme kuḥl·i Ṣıfāhān yetişdi
5.	a.	Cān raẖtını yaġmaladı ol demde ẖayālüñ
b.	Dil ẖānesine geldi çü mihmān yetişdi
6.	a.	Şükrāne vir ey Mihrī revān yolına cānı
b.	Şād ol ki bu gün devlet ile ẖān yetişdi
187
Mefʿūlü fāʿilātü mefāʿīlü fāʿilün
Fāʿilātün fāʿilātün fāʿilātün fāʿilün
1.	a.	Böyle cihāna ẖūb yaratdı hüdā seni
b.	Ḫūb itdi ise dimedi ol pür cefā seni
2.	a.	Ḥüsnüñ bahārı bulmış iken revnaḳ ey perī
b.	Ergürmeye ẖazāna ṣaḳın bed-duʿā seni
3.	a.	Çokdur cihānda gerçi senüñ mübelālaruñ
b.	Ben dende gibi sevmedi bir mebtelā seni
4.	a.	Hey kime ḳaldı di bu güzellik saña ḳala
b.	Cehd it hemān ki olmayasın bī-vefā seni
5.	a.	Az it cefāyı ʿāşıḳa göster vefā yüzin
b.	Her ehl·i ʿışḳ ẖayr duʿādan aña seni
6.	a.	Ġırra olma ḥüsne ẖūblıġuñ eyyāmı tīz geçer
b.	ʿĀşıḳlar āhın alma gerekse saña seni
7.	a.	Dime bu gün hüṣn ilinüñ pād-şāhıyam
b.	Mihrī gibi ider felek irte gedā seni
188
İst155b, Aya70b, Mil68b
Mefʿūlü fāʿilātü mefāʿīlü fāʿilün
1.	a.	Bī-mār·ı ʿışḳa düşenüñ olur mı ṭāḳāti
b.	Ey dil hemīşe böyledür ʿışḳuñ ʿalāmeti
2.	a.	Ḳanġı derūnı ney gibi nālān itmedi
b.	Ḳanġı dimāġı yaḳmadı ʿışḳuñ ḥarāreti
3.	a.	Bu meclis içre sīnesi kimüñ def olmadı
b.	Çeng gibi kimüñ olmadı ẖam serv-kāmeti
4.	a.	Bir gün ola igen daẖi ġam çekme ẖaste-dil
b.	Dil-ber müyesser ola bulasın selāmeti
5.	a.	Her cevr ü her cefāyı saña ṭāliʿüñ ider
b.	Etme igen de Mihrī felkden sikāyeti
6.	a.	Ṭabluñ āvāzı semʿe ıraḳdan ḳaba gelür
b.	Etseñ yeg idi sen bu hevādan ferāġati
189
Mefāʿilün mefāʿilün faʿūlün
Fāʿilātün fāʿilātün fāʿilātün fāʿilün
1.	a.	Cihān içinde bir ẖūba Güvāhī
b.	Seni ḥaḳ mübtelā ḳılsun ilāhi
2.	a.	Ruẖı bāġında bülbülveş ḥabībüñ
b.	Fiġān ü nāle ile eyle āhı
3.	a.	Ṭaḳup boynuña zülf·i rīsmānın
b.	Zenaẖdānında ḳılsun saña çāhı
4.	a.	Yaḳup cānuñ fitīlin ġam şebinde
b.	Uyarsun ʿālemüñ bir mihr ü māhı
5.	a.	Lebi cām·ı meyinden yād ḳılsun
b.	Seni meclisde bir boynı sürāhi
6.	a.	Dem-ā-dem ṣu yerine ḳanuñ içsün
b.	Kemān ebrūlaruñ çeşm·i siyāhı
7.	a.	Ser·i zülfine ber-dār etsün āẖīr
b.	Seni bir ḥüsn ilinüñ pādişāhı
8.	a.	Muʿāyin işbu şiʿri ger ṣorarsañ
b.	Nedür derseñ Güvāhīnün günāhı
9.	a.	Ki bir ḳaç beytüñ ile Mihrīyi sen
b.	Niçün yād eylemezsin gāhi gāhi
190
İst156a, Aya74b, Mil72b
Mefʿūlü fāʿilātü mefāʿīlü fāʿilün
1.	a.	Çokdur cihānda gerçi güzeller nenüñ gibi
b.	Bir nāzenīn görmedüm elḥaḳ senüñ gibi
2.	a.	Ḳomam ölince elden etegüñi dōstum
b.	Buldum saʿādetise yeter dāmenüñ gibi
3.	a.	Cānā ḳapuñda cānla serden geçenlerüz
b.	Uyma raḳībe sürme bizi düşmenüñ gibi
4.	a.	Dil zülfüñe aṣıldı dedüm didi neyleyin
b.	Her bir ḳılında biñ aṣılupdur anuñ gibi
5.	a.	Dil zülfüñ vaṭan ideli dir ḳamu ünās
b.	Yoḳdur cihānda Mihrī senüñ meskenüñ gibi
191
İst156a
Feʿilātün feʿilātün feʿilātün feʿilün
1.	a.	Çünkü gönderdi Ḫudā devlet ile rāha seni
b.	Mübtelā ḳılsun ilāhi yine bir şāha seni
c.	Ḳomayalum hele var āh·ı seḥer-gāha seni
d.	Yüri şāhum yüri ıṣmarladum Allāha seni
2.	a.	Bir zemān şehr·i Amāsiyyede İskender(i)düñ
b.	Ḥıżrveş āb·ı ḥayāt isteyene rehber idüñ
c.	Ḫūblar içre ṣanemā sen daẖi bir server idüñ
d.	Yüri şāhum yüri ıṣmarladum Allāha seni
3.	a.	Varalum kūyuña her demde fiġānlar idelüm
b.	Yaşum ırmaġını her cāya revānlar idelüm
c.	Yüzümüz sürüp eşigüñde mekānlar idelüm
d.	Yüri şāhum yüri ıṣmarladum Allāha seni
4.	a.	Ḳanı ol dem ki bizümle dün ü gün hem-dem idün
b.	Dil·i mecrūḥumuzuñ yarasına merhem idüñ
c.	Hey benüm bigcegüzüm sen daẖi bir ādem idüñ
d.	Yüri şāhum yüri ıṣmarladum Allāha seni
5.	a.	Seni heyhāt ki bir daẖi görince gözümüz
b.	Āh ü zārile geçiser gecemüz gündüzümüz
c.	Cānumuz ḥalḳa erişince bu olsun sözümüz
d.	Yüri şāhum yüri ıṣmarladum Allāha seni
6.	a.	Ḳaşlaruñ yasına ḳanı ki nişān idi sīne
b.	Ġamzeñ oḳların atarduñ dil ü cān pūtasına
c.	Dil·i āşufte unıtmaz seni var nicesine
d.	Yüri şāhum yüri ıṣmarladum Allāha seni
7.	a.	Āşinā olmış iken çün bizi yād itdi felek
b.	Yaralar üstine dāġ urdı yine derlü yürek
c.	Ḳaldı fikrüñle ẖayālüñ bize ey dōst belek
d.	Yüri şāhum yüri ıṣmarladum Allāha seni
8.	a.	Bāġ·ı ḥüsnüñe ẖazān irmesün ey lāleʿiẕār
b.	Bulınur Mihrī gibi saña ne ġam günde hezār
c.	Dōstı yād etmek imiş ʿādetüñüz āẖır kār
d.	Yüri şāhum yüri ıṣmarladum Allāha seni
192
İst156b, Aya70a, Mil86b
Mefʿūlü mefāʿīlü mefāʿīlü faʿūlün
1.	a.	Ḫaddüñ görinelden gül·i ẖandān unıdıldı
b.	Ḫaṭṭuñ ireli sünbül ü reyḥān unıdıldı
2.	a.	Cānā bu cihān içre güzellükde cemālüñ
b.	Meşhūr olalı Yūsuf·ı Kenʿān unıdıldı
3.	a.	Çekdi lebüñüñ ḥasretile sīnesine dāġ
b.	Ṭaġlara düşüp lāʿle·i nūʿmān unıdıldı
4.	a.	Maẖmūr gözüñ gülşen·i ḥüsnüñde görelden
b.	Her kūşede bu nergis·i mestān unıdıldı
5.	a.	ʿAhd itmiş(i)düñ Mihrīyi ödürmege cānā
b.	Beñzer begüm ol ʿahdla peymān unıdıldı
193
İst157a
Mefʿūlü mefāʿīlü mefāʿīlü faʿūlün · Mefʿūlü faʿūlün
1.	a.	Ḫarc it deriseñ ʿışḳum içün ʿömrle cānı
b.	Olsun begüm olsun
c.	Terk it deriseñ ʿışḳum içün iki cihānı
d.	Olsun begüm olsun
2.	a.	Ḳaddüm var iken ḳāmetini bāġ·ı cihānda
b.	Her ṣaḥn·ı çemende
c.	Zinhār görüp añma ṣaḳın serv·i revānı
d.	Olsun begüm olsun
2.	a.	Bülbül gibi sen zārlıġ ü ẖār·ı cefāda
b.	Gülzār·ı cihānda
c.	Gördükçe bu ben ẖaddi gül ü ġonçe-dehānı
d.	Olsun begüm olsun
3.	a.	Ṣanduḳını dāˀim sinenüñ imdi nişān it
b.	Beste aña cān it
c.	Atduḳça müjem tīrini ebrūm kemānı
d.	Olsun begüm olsun
4.	a.	Cān levḥasına eyle cemālümi muṣavver
b.	Bulsün dilüñ enver
c.	Ta görse ḥased ide anuñ naḳşına mānī
d.	Olsun begüm olsun
5.	a.	Metāʿına ger ʿışḳumuñ olduñsa ẖırīdar
b.	Cāndur bahā al var
c.	Aṣṣı eyle bu bāzārda hiç añma ziyānı
d.	Olsun begüm olsun
6.	a.	ʿAḳl ü dil ü cānuñ baña virmişdüñ ezelde
b.	Neyler daẖi sende
c.	Tīz vir beri anları gerekdür baña anı
d.	Olsun begüm olsun
7.	a.	Ol derdüm(i)le olma daẖi ẖūblara māʿil
b.	Ol cevrüme ḳāʿil
c.	Maḥbūb·ı cihān ger ola etme nigerānı
d.	Olsun begüm olsun
8.	a.	Nā-gāh girürise elüñe dāmen·i vaṣlum
b.	Bir vaḳt·i şerefde
c.	Sür yüzüñi vü gözüñ ayaġuma revāni
d.	Olsun begüm olsun
9.	a.	Gerçi cihānda bulınur ṭālibe maṭlūb
b.	Sevdügi ola bir ẖub
c.	Yād eyleme ʿışḳumda daẖi sen o zemānı
d.	Olsun begüm olsun
10.	a.	Düketmiş imiş ʿömrüñi ey Mihrī güzeller
b.	Cevriyle cihānda
c.	Şimden geru ʿışḳumla benüm gel ola fānī
d.	Olsun begüm olsun
194
İst157b
Fāʿilātün fāʿilātün fāʿilātün fāʿilün
1.	a.	Ḫǎbdan açdum gözüm nā-gāh ḳaldırdum seri
b.	Ḳarşuda gördüm ṭurur bir māh-rūy dil-beri
2.	a.	Ṭāliʿüm saʿd oldı yāẖūd ḳadre irdüm ġālibā
b.	Kim maḥallüm içre gördüm gice ṭogmış müşterī
3.	a.	Nūr aḳar gördüm cemālinden egerçi zāhirā
b.	Kendüsi beñzer müselmāna libāsı kāfirī
4.	a.	Gözümi açup yumınca oldı çeşmümden nihān
b.	Şöyle teşẖīṣ itdüm anı yā melekdür yā perī
5.	a.	İrdü çün āb·ı ḥayāta Mihrī ölmez ẖaşre dek
b.	Gördi çün ẓulmet şebinde ol ʿayān İskenderi
195
İst157b, Aya75a, Mil73a
Mefʿūlü mefāʿīlü mefāʿīlü faʿūlün
1.	a.	Ḫoş rūḥa ġıdāyidi ṣanem ḥüsni nevāsı
b.	İllā nidelüm vardur anuñ daẖi fenāsı
2.	a.	Bir ġonçe· ter ṣaḥn·ı çemende açılınca
b.	Anuñla bile bitmese biñ ẖār·ı cefāsı
3.	a.	Bülbül nice feryād ü fiġān eylemesün kim
b.	Bir heftelige hem-demidür ġonçe ṣafāsı
4.	a.	Ġırr(a) olmañ igen ḥüsnüñüze ey ẖūb-ṣanemler
b.	Gül ʿömri gibi tīz geçer ḥüsn·i beḳāsı
5.	a.	Bu güni bahārise vü yarını ẖazāndur
b.	Kendüye ḳalur her kişinüñ yüzi ḳarası
6.	a.	Bir devridi ser-defter·i ẖūbān idi Mihrī
b.	Şimdi görüñ uş her güzelüñ oldı gedāsı
196
İst158a
Fāʿilātün fāʿilātün fāʿilātün fāʿilün
1.	a.	Dergehinde ol şehüñ maʿlūm olaydum kāşki
b.	Ḫidmetinde ʿāḳıbet maẖdūm olaydum kāşki
2.	a.	Vaṣl·i cānānı müyesser ḳılmaz imiş çün felek
b.	Bu belā-keş cāndan maḥrūm olaydum kāşki
3.	a.	Gülsitānında çün ezhār olmadum ben dōstuñ
b.	Būstānında piyāz ü s̲ūm olaydum kāşki
4.	a.	Ol ṣanem yazduḳda ʿuşşāḳın vefā mektūbına
b.	Ben siyeh-kārı daẖi merḳūm olaydum kāşki
5.	a.	Kaʿbe kūyında ḥabībümüñ tavāf idenlerüñ
b.	Ayaġı altında ṭopraḳ ḳum olaydum kāşki
6.	a.	Göyünince ḳahr·ı aġyār ile dil micmer gibi
b.	Cevr·i yārile yanaydum mum olaydum kāşki
7.	a.	Biñ ʿaẕābile geçince bir nefes cānā yine
b.	Cānı teslīm eyleyüp merḥūm olaydum kāşki
8.	a.	Ṭaʿn·i nā-dāndan sen ey zāhid yüri ḳıl iḥtırāz
b.	Ḫaşre dek ben ʿışḳ ile meẕmūm olaydum kāşki
9.	a.	İtlerile hem-dem olaydum ey Mihrī dāʿimā
b.	Dergehinde ol şehüñ maʿlūm olaydum kāşki
197
İst158a
Fāʿilātün fāʿilātün fāʿilātün fāʿilün
1.	a.	Dōstlar ṣanmañ ki bir lāle-ʿiẕār egler beni
b.	Ḫāne·i ġam içre her dem āhü zār egler beni
2.	a.	Geh ẖayāl·i yār hem-dem eylerem gāhi ġamın
b.	Miḥnet ü derd ü belāyile bu kār egler beni
3.	a.	Vaṣlı eglerken beni dil-dārumuñ her rūz ü şeb
b.	Şimdi gör ḥālüm ẖayāl·i rūy·ı yār egler beni
4.	a.	Eglenür miydi bu cānum tende bir an yārsuz
b.	Vuṣlatına irgürem dir rūzgar egler beni
5.	a.	Sīne·i pür-sūzuma çeşmüm aḳıdur çeşmesin
b.	Teşne-dil bulur ḥayātı bu bıñar egler beni
6.	a.	İntiẓārile erişdi işde ʿömrüm āẖıra
b.	Vāʿde·i vaṣlı ile daẖi nigār egler beni
7.	a.	Didiler lāzımdurur ʿuşşāḳa ṣabr ü ya sefer
b.	İmdi ey Mihrī hemān terk·i diyār egler beni
8.	a.	Ġarḳa virsem baḥr·ı ʿışḳında direm dil zevraḳın
b.	Ha sürer beni kenāre rūzgār egler beni
198
İst158b, Aya73b, Mil72a
Fāʿilātün fāʿilātün fāʿilātün fāʿilün
1.	a.	Dost nāzik yār imişsin böyle bilmezdüm seni
b.	Dil yaḳıcı nār imişsin böyle bilmezdüm seni
2.	a.	Cevr ile ʿāşıḳlaruñ od yaḳdurursın başına
b.	Ḫayli ẖoş seḥḥār imişsin böyle bilmezdüm seni
3.	a.	Gül gibi yüze güler didüklerince dōstum
b.	Şimdi bildüm var imişsin böyle bilmezdüm seni
4.	a.	Göñlin aldum āl ile dirdüñ ẖoş inkār eyledüñ
b.	Hey ne bī-iḳrār imişsin böyle bilmezdüm seni
5.	a.	Göñli ıraḳlara virmişsin dilile ẖoş beni
b.	Āh kim aldarimişsin böyle bilmezdüm seni
6.	a.	Cümle ʿālem ẖalḳını aġyār idindüm seni yār
b.	Sen daẖi aġyār imişsin böyle bilmezdüm seni
7.	a.	Ey ki düşdüñ Mihrī her bir bī-vefānuñ pāyına
b.	Sen daẖi bī-ʿār imişsin böyle bilmezdüm seni
199
İst158b
Fāʿilātün fāʿilātün fāʿilātün fāʿilün
1.	a.	Rīsmān·ı zülfüñe dil tā ki cānın bagladı
b.	Ḫidmetüñe ṣıdḳla tende miyānın bagladı
2.	a.	Bāġ·ı ḥüsnüñde görüp dil bülbülinüñ nālesin
b.	ʿAndelībān ṣaḥn·ı gülşende zebānın bagladı
3.	a.	Ṣatdı ʿışḳuñ tāciri ben bendesin hicr ü ġama
b.	Müddeʿīye ẖoş feraḥlar armaġanın bagladı
4.	a.	Gördiler leylī ṣaçuñ bendinde mecnūn göñlümi
b.	Ehl·i diller Leylī vü Mecnūn divānın bagladı
5.	a.	Ḫūnını ʿāşıḳlaruñ çeşmüñ meger dökmek diler
b.	Neşter·i mügānuña ḳaşuñ kemānın bagladı
6.	a.	Almadan bir berg· gül haddüñden erdi ẖaṭṭuñ āh
b.	Ḫārlar ol gül ʿiẕāruñ çevre yanın bagladı
7.	a.	Mihrī şevḳ·i ʿışḳuñ içre leblerüñ yād idicek
b.	Bu şīrīn güftārı şekkerler dükānın bagladı
200
İst159a
Fāʿilātün fāʿilātün fāʿilātün fāʿilün
1.	a.	Şöyle teşhiṣ eyledüm cānānı bayrām ertesi
b.	Ġālib ider derdüme dermānı bayrām ertesi
2.	a.	Laʿl·i nābından şeker sen būsesine dilberüñ
b.	Urmazısam ben ʿaceb dendānı bayrām ertesi
3.	a.	ʿĀrif oldur nāzenīnler derpeyince seyr idüp
b.	Her kenāre eyleye seyrānı bayrām ertesi
4.	a.	Ḫublaruñ zülfi ṣalıncaġında cānlar ṣalınur
b.	Zeyn olıcaḳ ḥüsninüñ meydāñı bayrām ertesi
5.	a.	Ummasun kim ṣalına ol yār ile eydüñ raḳīb
b.	Ṣalınur ḥāżırdur uş urġānı bayrām ertesi
6.	a.	Gerçi ʿīd·i vaṣlına ḳurbān idi Mihrī anuñ
b.	Līk teslīm itdi yāra cānı bayrām ertesi
7.	a.	Çoḳ mübārek demlere ermīşdük ammā rāstī
b.	Olmaya ol dem gibi āh ḳanı bayrām ertesi
201
İst159a, Aya71a, Mil69a
Fāʿilātün fāʿilātün fāʿilātün fāʿilün
1.	a.	Ṭutdı āfāḳı ser-ā-ser gün cemālüñ pertevi
b.	Ḥāʿil olmasa ġurūb etmezdi zülfüñ şeb-revi
2.	a.	Ḳaşlaruñ ḳavs·ı ḳuzeh gibi kemān almış ele
b.	Cānlara pertāb atar cānā hilālüñ pertevi
3.	a.	Zinde ola ʿışḳuñ şehīdi ḥaşre dek İlyasveş
b.	Būy·ı zülfüñden ṣabā iltse nesīm·i ʿĪsevī
4.	a.	Darbet·i şemşīrine ṭāḳat getürmez kimsene
b.	Ḥażret·i şehzādeye cemʿ olsa ʿālem hüsrevi
5.	a.	Zühre çengin çala çerẖ içre yere çār-pāresin
b.	Meclis·i ẖāṣ içre raḳṣ urursa şāhā mevlevī
6.	a.	Ḳıl ʿimāret göñlümüñ vīrānın ey kān·ı kerem
b.	Mihnet ü derd ü belāyile yıḳılmışdur evi
7.	a.	Ṭāliʿ ol şāʿirlerüñ ki eşʿārınuñ maʿnāsı var
b.	Sen aralıḳda ey Mihrī ḳo ḳurı sözi ṣavı
202
İst159b, Aya70a, Mil68a
Mefʿūlü fāʿilātü mefāʿīlü fāʿilün
1.	a.	ʿIşḳuñ yolında her ki ṣaḳındı(y)sa ārını
b.	Ta ḥaşr olınca isteye bulmaya yārını
2.	a.	ʿĀşıḳ mi direm aña ki cānān yolında ol
b.	Cān ü dil ile virmeye ta ʿömri vārını
3.	a.	Dil ʿandelībi di nice feryād ḳılmasun
b.	Her hār ile görür gözi sen gülʿiẕārını
4.	a.	Luṭfın raḳībe ḳılur vü ʿuşşāḳa cevrini
b.	Gör bu zemāne ẖublarınuñ iʿtibārını
5.	a.	Devr·i ruẖında ṣatmaġa tiryāk leblerin
b.	Dil-ber eline almış iki zülf·i mārını
6.	a.	Cānā virürse şevḳ·i ruẖuñla cihānda cān
b.	Pür nūr ḳıla ḥaşre dek anuñ mezārını
7.	a.	Mihrī hevā·yı ʿışḳuñı elden ḳomaz eger
b.	Meydān·ı ʿışḳ içinde dikerlerse dārını
203
İst159b, Aya70b, Mil69a
Mefʿūlü mefāʿīlü mefāʿīlü fāʿulün
1.	a.	ʿIşḳuñ ṣanemā çün yed·i ḳudret dile yazdı
b.	Başuma belā vü ġam·ı hicrüñ bile yazdı
2.	a.	Sen gonçe-dehen gül gib yüzüme gülince
b.	Cān bülbüli bu ḥār·ı cefādan öle yazdı
3.	a.	Ḫaddüñi gör görüp ḳorḳaram āh itmege cānā
b.	Zīrā bu hevādan niçe güller sola yazdı
4.	a.	Hicrüñde ḥabībüm şu ḳadar aġlamışam kim
b.	Dil zevrāḳı ḳanlu yaşuma ġarḳ ola yazdı
5.	a.	Bir būse vir öldüm didi Mihrī aña yārı
b.	Çeşmiyile ẖışm itdi egerçi güle yazdı
204
İst159b
Mefʿūlü fāʿilātü mefāʿīlü fāʿilün
1.	a.	Ġam-gīn dilümde zār ile efġān dükenmedi
b.	Nem-gīn gözümde derdle giryān dükenmedi
2.	a.	Tennur·ı ġamda āteş·i hicrān ile ciger
b.	Biryān olalı dünyede biryān dükenmedi
3.	a.	Derdā dirīġ geçdi günüm intiẓār ile
b.	ʿÖmrüm dükendi vaʿde·i cānan dükenmedi
4.	a.	Ḫūblar ḳatuñda ḳançaru baḳsañ raḳībdür
b.	ʿĀlemde cevr·i yār ile şeyṭān dükenmedi
5.	a.	Bir kerre mübtelālaruma raḥm idem diseñ
b.	Dünyāda sevdiġüm nola yalan dükenmedi
6.	a.	İnʿām eyleye sāʿile ḥüsnin zekātını
b.	Şehler ḳatında luṭf ile iḥsān dükenmedi
7.	a.	Mihrī olalı gülşen·i kūyuñda ʿandelīb
b.	Ġam-gīn dilünde nāle vü efġān dükenmedi
205
İst160a, Aya69b, Mil67b
Mefāʿīlün mefāʿīlün mefāʿīlün mefāʿīlün
1.	a.	Ġamuñdan ẖaste olup dil ḳapuñda yaṣdanur ṭaşı
b.	Teraḥḥum ḳıl ki ʿuşşāḳuñ ḳatı yaṣtıḳdadur başı
2.	a.	Ġanīmet gör bu dem ʿömri ṣarıl bir nāzenīn ile
b.	Cihān aġyārdan ẖālī olıcaḳ ṭuymayasun nāşı
3.	a.	Geçerken bende oldı dil ḥabībüm āsitānuñda
b.	Göñül der-ban gözüm saḳḳa müjemdür şimdi ferraşi
4.	a.	Hevā·yı laʿl·i şīrīnüñ içün can virdiġim Ferhād
b.	Göreydi dōstum her dem ahsendu şabaşı
5.	a.	Heva·yı ʿışḳa yoldaş ol dilerseñ bulasın vaḥdet
b.	İdinme kendüñe maḥrem dili bī-ʿışḳ yoldaşı
6.	a.	Senüñ ʿışḳuñ hevasında budur taḥṣīli Mihrīnüñ
b.	Ciger biryān vü dil ẖaste aḳıdur gözleri yaşı
206
İst160a, Aya74a, Mil72a
Feʿilātün feʿilātün feʿilātün feʿilün
1.	a.	Gitdi ʿaḳlum bilüm ey şāh·ı cihān sen gideli
b.	Bir nefes bende ḳarār itmedi cān sen gideli
2.	a.	Çünki sen serv·i revān gitdi hemān oldı revān
b.	ʿAḳabince gözümüñ yaşı revān sen gideli
3.	a.	Mührüñi saḳlar idüm dilde gözüm yaşı velī
b.	Eyledi sırrumı gün gibi ʿayān sen gideli
4.	a.	Ẕikr ü tesbīḥi ḳodum şam u seḥer elümden
b.	Aduñı yād iderem şām ü seḥer sen gideli
5.	a.	Yaluñuz şehr degüldür baña zindān görünen
b.	Mihrīnüñ gözine ṭar oldı cihān sen gideli
207
İst160b, Aya73a, Mil71a
Feʿilātün feʿilātün feʿilātün feʿilün
1.	a.	Gel ki senden budur ey dōst bu cānuñ dilegi
b.	Yar neler vardur içinde göre derdlü yüregi
2.	a.	Ḥamdülillāh ki müjeñ tīri ciġerden geçicek
b.	Hele peykānları ḳaldı dile yiter yelegi
3.	a.	Rāyegān virseler almam dü cihān ẖūblarını
b.	Saña cān virüp aluram baña sensin yüreġi
4.	a.	Yārile ẖoş-dem idük irdi bize bed-naẓaruñ
b.	Çatlaya şallāh raḳībā iki gözüñ bebegi
5.	a.	Her geh yārumdan ayırur beni yā-Rab dilerem
b.	ʿÖmri az olsun vü dünyāda dükensün kepegi
6.	a.	Baş ḳoşup zülfüñe Mihrī ḳuru sevdālarla
b.	Yel gibi yeldi yoluñda yile virdi emegi
208
İst160b, Aya74b, Mil73a
Feʿilātün feʿilātün feʿilātün feʿilün
1.	a.	Kim ḳucar mūy·ı meyānuñı kemerden ġayrı
b.	Kim öper leblerüñi ṣāġar·ı zerden ġayrı
2.	a.	Cānı yoḳ deprede biñ yıl ki hevāsında yele
b.	Zülfüñüñ bir ḳılını bād·ı seḥerden ġayrı
3.	a.	Yalıñuz ben mi ẖırīdāruñam ey zühre-cebīn
b.	Gün daẖi müşterīdür saña ḳamerden ġayrı
4.	a.	Mihrüñi cān ḳafeṣinde virürem rūḥa ġıdā
b.	Ṭūṭīye var mı ġıda daẖi şekerden ġayrı
5.	a.	Cam·ı laʿlüñ meyiñ içürdi raḳībe nidelüm
b.	Bize ṣunmadı felek ẖūn·ı cigerden ġayrı
6.	a.	Leb·i cānānı görüp diş biledüm geldi didi
b.	Nesne yoḳ Mihrī aña umma ḥacerden ġayrı
209
İst161a, Aya71b, Mil69b
Fāʿilātün fāʿilātün fāʿilātün fāʿilün
1.	a.	Görünelden gözüme cānā cemālüñ gülşeni
b.	Bülbül·i şūrīdedür ta ṣubḥ olınca dāmeni
2.	a.	Gülşen·i ḥüsnüñsüz ey dil-ber gerekmez cenneti
b.	Gerçi var her kūşesinde niçe biñ gül ẖirmeni
3.	a.	Cānuma gamzeñ ẖadengin geçtigin menʿ eyleme
b.	Rāḥat olsun dōstum oẖ ẖoşça bulmış meskeni
4.	a.	Ḳılca cānile yüz üstine sürinüp ẖaste dil
b.	Tuḥfe cān iltür ṭapuña görmege cānum seni
5.	a.	Dünye vü ʿuḳbāda bu ʿizzet yeterdi Mihrīye
b.	Girse bir kez destine anuñ ḥabībi dameni
210
İst161a
Fāʿilātün fāʿilātün fāʿilātün fāʿilün
1.	a.	Görmedüm senden kerem ey bī-vefā dil-dār hey
b.	Olmaduñ bir gün bu ben bī-çareyile yār hey
c.	Eyledüñ cevrüñle ʿālemde beni bīzār hey
d.	Ey cefā-ẖu yār senden vāzgeldüm var hey
2.	a.	Var mıdur bir dem beni hicrüñle bīmar itmedüñ
b.	Raḥm idüp bir gün baña luṭfuñla ṭīmār itmedüñ
c.	Müddeʿīnüñ sözine uyduñ beni yār itmedüñ
d.	Ey cefā-ẖu yār senden vāzgeldüm var hey
3.	a.	Gülşen·i ḥüsnüñde bülbül gibi nālān eyledüm
b.	Degmedüm bir ġonçene ki bunca ki efġān eyledüm
c.	ʿĀḳıbet ẖār·ı cefāda baġrumı ḳan eyledüm
d.	Ey cefā-ẖū yār senden vāzgeldüm var hey
4.	a.	Uyduñ aġyāra benümle bir nefes yār olmaduñ
b.	Yoluña bunca zemāndur cānı virdüm bilmedüñ
c.	Dāmen·i vaṣluñla bir gün ḳanlu yaşum silmedüñ
d.	Ey cefā-ẖū yār senden vāzgeldüm var hey
5.	a.	Cān içinde saḳladum mihrüñ elif gibi senüñ
b.	Gitmedi bilmem nedür cürmüm senüñ bende kīnüñ
c.	Yoġidi dinüñ bilürdüm şimdi gitmiş āyīnüñ
d.	Ey cefā-ẖu yār senden vāzgeldüm var hey
6.	a.	Yalvarup biñ ʿözr ile cānum didükce ben saña
b.	Ḫışmla yüzüñ çevirürdüñ hemān benden yaña
c.	Luṭfuñı aġyāra eylerdüñ revān cevrüñ baña
d.	Ey cefā-ẖu yār senden vāzgeldüm var hey
7.	a.	Komış idüm ʿışḳıñuñ yolına ben cān u seri
b.	Olmış idüm āsitānuñ bendesinüñ çākeri
c.	Bulasın var imdi sende Mihrī gibi müşterī
d.	Ey cefā-ẖu yār senden vāzgeldüm var hey
211
İst161b
Mefʿūlü fāʿilātü mefāʿīlü fāʿilün
1.	a.	Gözüm çü gördi sen yüzi gül boyı ʿarʿarı
b.	Virdi yoluña biñ dilile ʿömri serseri
2.	a.	Ten yandı dil göyündi yürek deldi firḳatüñ
b.	Ġamzeñ ẖadenġi ẖışmla çün çekdi ẖançeri
3.	a.	Çeşmüñ mi ḳıldı ġamzeñe ṭaʿlim dōstum
b.	Bir tīrile ẖoş ṭaġıtır yüz biñ ʿaskeri
4.	a.	Nergis ṣarardı gördi vü ġonçe ḳızardı hem
b.	Ṣahn·ı çemende sen yüzi gül ʿaynı ʿabheri
5.	a.	Heybette dir gören ʿĀli ḳuvvetde Ḥamzadur
b.	Rezmine düşmenüñ yürüyüp sürse ʿışḳ eri
6.	a.	Ṭoḳsan birile yüzi ʿadedde laḳab çıḳar
b.	ʿAḳluñ yeterse kimidügi bil bu serveri
7.	a.	Medḥüñde çoḳ ġazel diyici ẖūb ü bī-nazīr
b.	Maʿẕur ṭut ʿayıplama bu Mihrī-kemteri
212
İst161b, Aya75b, Mil73b
Mefāʿīlün mefāʿīlün mefāʿīlün feʿilün
1.	a.	Ne cānı var yaza māni ḳaşuñ işāretini
b.	Ne ḥaddi var bile ʿāḳıl lebüñ ʿibāretini
2.	a.	Firāḳuñ odını dilden viṣālüñ itmedi ḳatʿ
b.	Meger ki laʿl·i nebātuñ kese ḥarāretini
3.	a.	Ġamuñla ẖāne·i dil her cihetten oldı ẖarāb
b.	Keremler eyleseñ itseñ nʿola ʿimāretini
4.	a.	S̲ evāb·ı ḥaccı bulam dirseñ eyle gel cānā
b.	Şikeste ẖātırınuñ göñlinüñ ziyāretini
5.	a.	Viṣāl·i dilberi Mihrī cihānda feth ide mi
b.	Saʿādeti çala mı baẖtınuñ beşāretini
213
İst162a, Aya72b, Mil70a
Fāʿilātün fāʿilātün fāʿilātün fāʿilün
1.	a.	Nice bir bu dil çeke her bī-vefānuñ nāzını
b.	Nice bir pinhān idem sīnemde dil-ber rāzını
2.	a.	Virüben ʿaḳl ü dil aldum ġussa·i yārı ṣatun
b.	Ġam metāʿından ṭolupdur şimdi cānum ẖāzini
3.	a.	Nice ölmesün bir ādem ṣūfīnüñ ṭa'nından āh
b.	Kendü sevmez mi görüp bir ẖūblar şeh-bāzını
4.	a.	Rīsmān·ı zülfüñde bir gün dōst ġamzeñ ṭīġına
b.	Düşüben cān vireyin gör āşıḳuñ can-bāzını
5.	a.	Bir nefes Mihrī varur kūyuñda seyrān itmege
b.	Tiz ḳaçar çün seg raḳībin işidüp āvāzını
214
İst162a, Aya72a, Mil72b
Feʿilātün feʿilātün feʿilātün feʿilün
1.	a.	Nice bir iñledesin derd ile ey yār beni
b.	Nice bir öldüresin cevr ile her bār beni
2.	a.	Gözlerüñ ḳanum içer laḥẓada bir ṣu yerine
b.	Ḳande buldı ʿacabā bu iki ẖun-ẖ*ār beni
3.	a.	ʿAḳl ü dil yoluña gitdi dil ü cān ḳalmış idi
b.	Firḳatüñ eyledi andan daẖi bīzār beni
4.	a.	İşidüp derdle iñiledi mi dolāp daẖi
b.	Girye vü zār ile her dem dönüp aġlar beni
5.	a.	Firḳatüñden niçe bir Mihrī senüñ cān çekişe
b.	Dōstum başuñ içün öldüre kurtare beni
215
İst162a, Aya72a, Mil70a
Feʿilātün feʿilātün feʿilātün feʿilün
1.	a.	Yā-Rab ol serv·i revān ḳandedürür ḳandeyeki
b.	Yā-Rab ol āfet·i cān ḳandedürür ḳandeyeki
2.	a.	Gözlerüm rūy·ı laṭīfinden ıraġ olalı cān
b.	Dir idüp āh ü fiġān ḳandedürür ḳandeyeki
3.	a.	Āfitābı götürüp gülşen·i ḥüsni getüren
b.	Yā-Rab ol mūy-meyān ḳandedürür ḳandeyeki
4.	a.	Ḳaşlaruñ yasına ḳurbān olayın ġamzesine
b.	İtdügüm cānı nişān ḳandedürür ḳandeyeki
5.	a.	Ḫār·ı ġamda dil·i giryānum ider nāleleri
b.	ʿAceb ol ġonçe-dehān ḳandedürür ḳandeyeki
6.	a.	Yüzüm üzre sürinüp ilte idüm ẖaste-dili
b.	Mihrīyā nām ü nişān ḳandedürür ḳandeyeki
216
İst162b, Aya72b, Mil71a
Feʿilātün feʿilātün feʿilātün feʿilün
1.	a.	Yaḳdı hicr āteşine cānumı cānān ehli
b.	Olmasun bencileyin hiç müslümān ehli
2.	a.	Küfr·i zülfine esīr oldum o kāfir beçenüñ
b.	Beni kurtarmaġa yoḳ mu ki bir īmān ehli
3.	a.	Baġ·ı ḥüsnüñ sularam göz yaşile şām ü seḥer
b.	Daẖi şeft-ālū yemesün mi bu būstān ehli
4.	a.	Muṣḥaf·ı ḥüsnüñi ezber oḳuram şeyˀüllāh
b.	Ḳapuña geldi vir iḥsānuñı Ḳur'ān ehli
5.	a.	Beni aġlar görüp ey dōst niye gülmeyesin
b.	Ne bilür aġlayanuñ ḥālini ẖandān ehli
6.	a.	Devr·i ḥüsnüñ geçer ey yār ḳalur bir eyü ad
b.	Unudılmaz añılur ẖayr ile iḥsān ehli
7.	a.	Ḫūblaruñ derdine düşdünse yapış dāmenine
b.	Mihrī bu derde bulur derdine dermān ehli

